<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Kālidāsa: Kumārasaṃbhava (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Kālidāsa: Kumārasaṃbhava</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_kAlidAsa-kumArasaMbhava.xml">sa_kAlidAsa-kumArasaMbhava.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Utz Podzeit</p>
      <p class="noindent"><b>Contribution: </b>Utz Podzeit</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/2_kavya/kakumsau.htm">kakumsau.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Kalidasa: Kumarasambhava
            <br />
            <br />Input by Utz Podzeit
            <br />
            <br />TEXT WITH PADA MARKERS
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <div id="d1e567">
            
            <p id="Ks_1.1">
               asty uttarasyāṃ diśi devatātmā himālayo nāma nagādhirājaḥ <br />
               pūrvāparau toyanidhī vigāhya sthitaḥ pṛthivyā iva mānadaṇḍaḥ //
                <span class="ref">Ks_1.1</span></p>
            
            
            <p id="Ks_1.2">
               yaṃ sarvaśailāḥ parikalpya vatsaṃ merau sthite dogdhari dohadakṣe <br />
               bhāsvanti ratnāni mahauṣadhīś ca pṛthūpadiṣṭāṃ duduhur dharitrīm //
                <span class="ref">Ks_1.2</span></p>
            
            
            <p id="Ks_1.3">
               anantaratnaprabhavasya yasya himaṃ na saubhāgyavilopi jātam <br />
               eko hi doṣo guṇasaṃnipāte nimajjatīndoḥ kiraṇeṣv ivāṅkaḥ //
                <span class="ref">Ks_1.3</span></p>
            
            
            <p id="Ks_1.4">
               yaś cāpsarovibhramamaṇḍanānāṃ saṃpādayitrīṃ śikharair bibharti <br />
               balāhakacchedavibhaktarāgām akālasaṃdhyām iva dhātumattām //
                <span class="ref">Ks_1.4</span></p>
            
            
            <p id="Ks_1.5">
               āmekhalaṃ saṃcaratāṃ ghanānāṃ cchāyām adhaḥsānugatāṃ niṣevya <br />
               udvejitā vṛṣṭibhir āśrayante śṛṅgāṇi yasyātapavanti siddhāḥ //
                <span class="ref">Ks_1.5</span></p>
            
            
            <p id="Ks_1.6">
               padaṃ tuṣārasrutidhautaraktaṃ yasminn adṛṣṭvāpi hatadvipānām <br />
               vidanti mārgaṃ nakharandhramuktair muktāphalaiḥ kesariṇāṃ kirātāḥ //
                <span class="ref">Ks_1.6</span></p>
            
            
            <p id="Ks_1.7">
               nyastākṣarā dhāturasena yatra bhūrjatvacaḥ kuñjarabinduśoṇāḥ <br />
               vrajanti vidyādharasundarīṇām anaṅgalekhakriyayopayogam //
                <span class="ref">Ks_1.7</span></p>
            
            
            <p id="Ks_1.8">
               yaḥ pūrayan kīcakarandhrabhāgān darīmukhotthena samīraṇena <br />
               udgāsyatām icchati kiṃnarāṇāṃ tānapradāyitvam ivopagantum //
                <span class="ref">Ks_1.8</span></p>
            
            
            <p id="Ks_1.9">
               kapolakaṇḍūḥ karibhir vinetuṃ vighaṭṭitānāṃ saraladrumāṇām <br />
               yatra srutakṣīratayā prasūtaḥ sānūni gandhaḥ surabhīkaroti //
                <span class="ref">Ks_1.9</span></p>
            
            
            <p id="Ks_1.10">
               vanecarāṇāṃ vanitāsakhānāṃ darīgṛhotsaṅganiṣaktabhāsaḥ <br />
               bhavanti yatrauṣadhayo rajanyām atailapūrāḥ suratapradīpāḥ //
                <span class="ref">Ks_1.10</span></p>
            
            
            <p id="Ks_1.11">
               udvejayaty aṅgulipārṣṇibhāgān mārge śilībhūtahime 'pi yatra <br />
               na durvahaśroṇipayodharārtā bhindanti mandāṃ gatim aśvamukhyaḥ //
                <span class="ref">Ks_1.11</span></p>
            
            
            <p id="Ks_1.12">
               divākarād rakṣati yo guhāsu līnaṃ divā bhītam ivāndhakāram <br />
               kṣudre 'pi nūnaṃ śaraṇaṃ prapanne mamatvam uccaiḥśirasāṃ satīva //
                <span class="ref">Ks_1.12</span></p>
            
            
            <p id="Ks_1.13">
               lāṅgūlavikṣepavisarpiśobhair itas tataś candramarīcigauraiḥ <br />
               yasyārthayuktaṃ girirājaśabdaṃ kurvanti vālavyajanaiś camaryaḥ //
                <span class="ref">Ks_1.13</span></p>
            
            
            <p id="Ks_1.14">
               yatrāṃśukākṣepavilajjitānāṃ yadṛcchayā kiṃpuruṣāṅganānām <br />
               darīgṛhadvāravilambibimbās tiraskariṇyo jaladā bhavanti //
                <span class="ref">Ks_1.14</span></p>
            
            
            <p id="Ks_1.15">
               bhāgīrathīnirjharasīkarāṇāṃ voḍhā muhuḥ kampitadevadāruḥ <br />
               yad vāyur anviṣṭamṛgaiḥ kirātair āsevyate bhinnaśikhaṇḍibarhaḥ //
                <span class="ref">Ks_1.15</span></p>
            
            
            <p id="Ks_1.16">
               saptarṣihastāvacitāvaśeṣāṇy adho vivasvān parivartamānaḥ <br />
               padmāni yasyāgrasaroruhāṇi prabodhayaty ūrdhvamukhair mayūkhaiḥ //
                <span class="ref">Ks_1.16</span></p>
            
            
            <p id="Ks_1.17">
               yajñāṅgayonitvam avekṣya yasya sāraṃ dharitrīdharaṇakṣamaṃ ca <br />
               prajāpatiḥ kalpitayajñabhāgaṃ śailādhipatyaṃ svayam anvatiṣṭhat //
                <span class="ref">Ks_1.17</span></p>
            
            
            <p id="Ks_1.18">
               sa mānasīṃ merusakhaḥ pitṝṇāṃ kanyāṃ kulasya sthitaye sthitijñaḥ <br />
               menāṃ munīnām api mānanīyām ātmānurūpāṃ vidhinopayeme //
                <span class="ref">Ks_1.18</span></p>
            
            
            <p id="Ks_1.19">
               kālakrameṇātha tayoḥ pravṛtte svarūpayogye surataprasaṅge <br />
               manoramaṃ yauvanam udvahantyā garbho 'bhavad bhūdhararājapatnyāḥ //
                <span class="ref">Ks_1.19</span></p>
            
            
            <p id="Ks_1.20">
               asūta sā nāgavadhūpabhogyaṃ mainākam ambhonidhibaddhasakhyam <br />
               kruddhe 'pi pakṣacchidi vṛtraśatrāv avedanājñaṃ kuliśakṣatānām //
                <span class="ref">Ks_1.20</span></p>
            
            
            <p id="Ks_1.21">
               athāvamānena pituḥ prayuktā dakṣasya kanyā bhavapūrvapatnī <br />
               satī satī yogavisṛṣṭadehā tāṃ janmane śailavadhūṃ prapede //
                <span class="ref">Ks_1.21</span></p>
            
            
            <p id="Ks_1.22">
               sā bhūdharāṇām adhipena tasyāṃ samādhimatyām udapādi bhavyā <br />
               samyakprayogād aparikṣatāyāṃ nītāv ivotsāhaguṇena saṃpat //
                <span class="ref">Ks_1.22</span></p>
            
            
            <p id="Ks_1.23">
               prasannadik pāṃsuviviktavātaṃ śaṅkhasvanānantarapuṣpavṛṣṭi <br />
               śarīriṇāṃ sthāvarajaṅgamānāṃ sukhāya tajjanmadinaṃ babhūva //
                <span class="ref">Ks_1.23</span></p>
            
            
            <p id="Ks_1.24">
               tayā duhitrā sutarāṃ savitrī sphuratprabhāmaṇḍalayā cakāse <br />
               vidūrabhūmir navameghaśabdād udbhinnayā ratnaśalākayeva //
                <span class="ref">Ks_1.24</span></p>
            
            
            <p id="Ks_1.25">
               dine dine sā parivardhamānā labdhodayā cāndramasīva lekhā <br />
               pupoṣa lāvaṇyamayān viśeṣāñ jyotsnāntarāṇīva kalāntarāṇi //
                <span class="ref">Ks_1.25</span></p>
            
            
            <p id="Ks_1.26">
               tāṃ pārvatīty ābhijanena nāmnā bandhupriyāṃ bandhujano juhāva <br />
               u meti mātrā tapaso niṣiddhā paścād umākhyāṃ sumukhī jagāma //
                <span class="ref">Ks_1.26</span></p>
            
            
            <p id="Ks_1.27">
               mahībhṛtaḥ putravato 'pi dṛṣṭis tasminn apatye na jagāma tṛptim <br />
               anantapuṣpasya madhor hi cūte dvirephamālā saviśeṣasaṅgā //
                <span class="ref">Ks_1.27</span></p>
            
            
            <p id="Ks_1.28">
               prabhāmahatyā śikhayeva dīpas trimārgayeva tridivasya mārgaḥ <br />
               saṃskāravatyeva girā manīṣī tayā sa pūtaś ca vibhūṣitaś ca //
                <span class="ref">Ks_1.28</span></p>
            
            
            <p id="Ks_1.29">
               mandākinīsaikatavedikābhiḥ sā kandukaiḥ kṛtrimaputrakaiś ca <br />
               reme muhur madhyagatā sakhīnāṃ krīḍārasaṃ nirviśatīva bālye //
                <span class="ref">Ks_1.29</span></p>
            
            
            <p id="Ks_1.30">
               tāṃ haṃsamālāḥ śaradīva gaṅgāṃ mahauṣadhiṃ naktam ivātmabhāsaḥ <br />
               sthiropadeśām upadeśakāle prapedire prāktanajanmavidyāḥ //
                <span class="ref">Ks_1.30</span></p>
            
            
            <p id="Ks_1.31">
               asaṃbhṛtaṃ maṇḍanam aṅgayaṣṭer anāsavākhyaṃ karaṇaṃ madasya <br />
               kāmasya puṣpavyatiriktam astraṃ bālyāt paraṃ sātha vayaḥ prapede //
                <span class="ref">Ks_1.31</span></p>
            
            
            <p id="Ks_1.32">
               unmīlitaṃ tūlikayeva citraṃ sūryāṃśubhir bhinnam ivāravindam <br />
               babhūva tasyāś caturasraśobhi vapur vibhaktaṃ navayauvanena //
                <span class="ref">Ks_1.32</span></p>
            
            
            <p id="Ks_1.33">
               abhyunnatāṅguṣṭhanakhaprabhābhir nikṣepaṇād rāgam ivodgirantau <br />
               ājahratus taccaraṇau pṛthivyāṃ sthalāravindaśriyam avyavasthām //
                <span class="ref">Ks_1.33</span></p>
            
            
            <p id="Ks_1.34">
               sā rājahaṃsair iva saṃnatāṅgī gateṣu līlāñcitavikrameṣu <br />
               vyanīyata pratyupadeśalubdhair āditsubhir nūpurasiñjitāni //
                <span class="ref">Ks_1.34</span></p>
            
            
            <p id="Ks_1.35">
               vṛttānupūrve ca na cātidīrghe jaṅghe śubhe sṛṣṭavatas tadīye <br />
               śeṣāṅganirmāṇavidhau vidhātur lāvaṇya utpādya ivāsa yatnaḥ //
                <span class="ref">Ks_1.35</span></p>
            
            
            <p id="Ks_1.36">
               nāgendrahastās tvaci karkaśatvād ekāntaśaityāt kadalīviśeṣāḥ <br />
               labdhvāpi loke pariṇāhi rūpaṃ jātās tadūrvor upamānabāhyāḥ //
                <span class="ref">Ks_1.36</span></p>
            
            
            <p id="Ks_1.37">
               etāvatā nanv anumeyaśobhaṃ kāñcīguṇasthānam aninditāyāḥ <br />
               āropitaṃ yad giriśena paścād ananyanārīkamanīyam aṅkam //
                <span class="ref">Ks_1.37</span></p>
            
            
            <p id="Ks_1.38">
               tasyāḥ praviṣṭā natanābhirandhraṃ rarāja tanvī navalomarājiḥ <br />
               nīvīm atikramya sitetarasya tanmekhalāmadhyamaṇer ivārciḥ //
                <span class="ref">Ks_1.38</span></p>
            
            
            <p id="Ks_1.39">
               madhyena sā vedivilagnamadhyā valitrayaṃ cāru babhāra bālā <br />
               ārohaṇārthaṃ navayauvanena kāmasya sopānam iva prayuktam //
                <span class="ref">Ks_1.39</span></p>
            
            
            <p id="Ks_1.40">
               anyonyam utpīḍayad utpalākṣyāḥ stanadvayaṃ pāṇḍu tathā pravṛddham <br />
               madhye yathā śyāmamukhasya tasya mṛṇālasūtrāntaram apy alabhyam //
                <span class="ref">Ks_1.40</span></p>
            
            
            <p id="Ks_1.41">
               śirīṣapuṣpādhikasaukumāryau bāhū tadīyāv iti me vitarkaḥ <br />
               parājitenāpi kṛtau harasya yau kaṇṭhapāśau makaradhvajena //
                <span class="ref">Ks_1.41</span></p>
            
            
            <p id="Ks_1.42">
               kaṇṭhasya tasyāḥ stanabandhurasya muktākalāpasya ca nistalasya <br />
               anyonyaśobhājananād babhūva sādhāraṇo bhūṣaṇabhūṣyabhāvaḥ //
                <span class="ref">Ks_1.42</span></p>
            
            
            <p id="Ks_1.43">
               candraṃ gatā padmaguṇān na bhuṅkte padmāśritā cāndramasīm abhikhyām <br />
               umāmukhaṃ tu pratipadya lolā dvisaṃśrayāṃ prītim avāpa lakṣmīḥ //
                <span class="ref">Ks_1.43</span></p>
            
            
            <p id="Ks_1.44">
               puṣpaṃ pravālopahitaṃ yadi syān muktāphalaṃ vā sphuṭavidrumastham <br />
               tato 'nukuryād viśadasya tasyās tāmrauṣṭhaparyastarucaḥ smitasya //
                <span class="ref">Ks_1.44</span></p>
            
            
            <p id="Ks_1.45">
               svareṇa tasyām amṛtasruteva prajalpitāyām abhijātavāci <br />
               apy anyapuṣṭā pratikūlaśabdā śrotur vitantrīr iva tāḍyamānā //
                <span class="ref">Ks_1.45</span></p>
            
            
            <p id="Ks_1.46">
               pravātanīlotpalanirviśeṣam adhīraviprekṣitam āyatākṣyā <br />
               tayā gṛhītaṃ nu mṛgāṅganābhyas tato gṛhītaṃ nu mṛgāṅganābhiḥ //
                <span class="ref">Ks_1.46</span></p>
            
            
            <p id="Ks_1.47">
               tasyāḥ śalākāñjananirmiteva kāntir bhruvor ānatalekhayor yā <br />
               tāṃ vīkṣya līlācaturām anaṅgaḥ svacāpasaundaryamadaṃ mumoca //
                <span class="ref">Ks_1.47</span></p>
            
            
            <p id="Ks_1.48">
               lajjā tiraścāṃ yadi cetasi syād asaṃśayaṃ parvatarājaputryāḥ <br />
               taṃ keśapāśaṃ prasamīkṣya kuryur vālapriyatvaṃ śithilaṃ camaryaḥ //
                <span class="ref">Ks_1.48</span></p>
            
            
            <p id="Ks_1.49">
               sarvopamādravyasamuccayena yathāpradeśaṃ viniveśitena <br />
               sā nirmitā viśvasṛjā prayatnād ekasthasaundaryadidṛkṣayeva //
                <span class="ref">Ks_1.49</span></p>
            
            
            <p id="Ks_1.50">
               tāṃ nāradaḥ kāmacaraḥ kadā cit kanyāṃ kila prekṣya pituḥ samīpe <br />
               samādideśaikavadhūṃ bhavitrīṃ premṇā śarīrārdhaharāṃ harasya //
                <span class="ref">Ks_1.50</span></p>
            
            
            <p id="Ks_1.51">
               guruḥ pragalbhe 'pi vayasy ato 'syās tasthau nivṛttānyavarābhilāṣaḥ <br />
               ṛte kṛśānor na hi mantrapūtam arhanti tejāṃsy aparāṇi havyam //
                <span class="ref">Ks_1.51</span></p>
            
            
            <p id="Ks_1.52">
               ayācitāraṃ na hi devadevam adriḥ sutāṃ grāhayituṃ śaśāka <br />
               abhyarthanābhaṅgabhayena sādhur mādhyasthyam iṣṭe 'py avalambate 'rthe //
                <span class="ref">Ks_1.52</span></p>
            
            
            <p id="Ks_1.53">
               yadaiva pūrve janane śarīraṃ sā dakṣaroṣāt sudatī sasarja <br />
               tadāprabhṛty eva vimuktasaṅgaḥ patiḥ paśūnām aparigraho 'bhūt //
                <span class="ref">Ks_1.53</span></p>
            
            
            <p id="Ks_1.54">
               sa kṛttivāsās tapase yatātmā gaṅgāpravāhokṣitadevadāru <br />
               prasthaṃ himādrer mṛganābhigandhi kiṃ cit kvaṇatkiṃnaram adhyuvāsa //
                <span class="ref">Ks_1.54</span></p>
            
            
            <p id="Ks_1.55">
               gaṇā nameruprasavāvataṃsā bhūrjatvacaḥ sparśavatīr dadhānāḥ <br />
               manaḥśilāvicchuritā niṣeduḥ śaileyanaddheṣu śilātaleṣu //
                <span class="ref">Ks_1.55</span></p>
            
            
            <p id="Ks_1.56">
               tuṣārasaṃghātaśilāḥ khurāgraiḥ samullikhan darpakalaḥ kakudmān <br />
               dṛṣṭaḥ kathaṃ cid gavayair vivignair asoḍhasiṃhadhvanir unnanāda //
                <span class="ref">Ks_1.56</span></p>
            
            
            <p id="Ks_1.57">
               tatrāgnim ādhāya samitsamiddhaṃ svam eva mūrtyantaram aṣṭamūrtiḥ <br />
               svayaṃ vidhātā tapasaḥ phalānām kenāpi kāmena tapaś cacāra //
                <span class="ref">Ks_1.57</span></p>
            
            
            <p id="Ks_1.58">
               anarghyam arghyeṇa tam adrināthaḥ svargaukasām arcitam arcayitvā <br />
               ārādhanāyāsya sakhīsametāṃ samādideśa prayatāṃ tanūjām //
                <span class="ref">Ks_1.58</span></p>
            
            
            <p id="Ks_1.59">
               pratyarthibhūtām api tāṃ samādheḥ śuśrūṣamāṇāṃ giriśo 'numene <br />
               vikārahetau sati vikriyante yeṣāṃ na cetāṃsi ta eva dhīrāḥ //
                <span class="ref">Ks_1.59</span></p>
            
            
            <p id="Ks_1.60">
               avacitabalipuṣpā vedisaṃmārgadakṣā niyamavidhijalānāṃ barhiṣāṃ copanetrī <br />
               giriśam upacacāra pratyahaṃ sā sukeśī niyamitaparikhedā tacchiraścandrapādaiḥ //
                <span class="ref">Ks_1.60</span></p>
            
            </div>
         
         <div id="d1e1720">
            
            <p id="Ks_2.1">
               tasmin viprakṛtāḥ kāle tārakeṇa divaukasaḥ <br />
               turāsāhaṃ purodhāya dhāma svāyaṃbhuvaṃ yayuḥ //
                <span class="ref">Ks_2.1</span></p>
            
            
            <p id="Ks_2.2,">
               teṣām āvir abhūd brahmā parimlānamukhaśriyām <br />
               sarasāṃ suptapadmānāṃ prātar dīdhitimān iva //
                <span class="ref">Ks_2.2,</span></p>
            
            
            <p id="Ks_2.3">
               atha sarvasya dhātāraṃ te sarve sarvatomukham <br />
               vāgīśaṃ vāgbhir arthyābhiḥ praṇipatyopatasthire //
                <span class="ref">Ks_2.3</span></p>
            
            
            <p id="Ks_2.4">
               namas trimūrtaye tubhyaṃ prāk sṛṣṭeḥ kevalātmane <br />
               guṇatrayavibhāgāya paścād bhedam upeyuṣe //
                <span class="ref">Ks_2.4</span></p>
            
            
            <p id="Ks_2.5">
               yad amogham apām antar uptaṃ bījam aja tvayā <br />
               ataś carācaraṃ viśvaṃ prabhavas tasya gīyase //
                <span class="ref">Ks_2.5</span></p>
            
            
            <p id="Ks_2.6">
               tisṛbhis tvam avasthābhir mahimānam udīrayan <br />
               pralayasthitisargāṇām ekaḥ kāraṇatāṃ gataḥ //
                <span class="ref">Ks_2.6</span></p>
            
            
            <p id="Ks_2.7">
               strīpuṃsāv ātmabhāgau te bhinnamūrteḥ sisṛkṣayā <br />
               prasūtibhājaḥ sargasya tāv eva pitarau smṛtau //
                <span class="ref">Ks_2.7</span></p>
            
            
            <p id="Ks_2.8">
               svakālaparimāṇena vyastarātriṃdivasya te <br />
               yau tu svapnāvabodhau tau bhūtānāṃ pralayodayau //
                <span class="ref">Ks_2.8</span></p>
            
            
            <p id="Ks_2.9">
               jagadyonir ayonis tvaṃ jagadanto nirantakaḥ <br />
               jagadādir anādis tvaṃ jagadīśo nirīśvaraḥ //
                <span class="ref">Ks_2.9</span></p>
            
            
            <p id="Ks_2.10">
               ātmānam ātmanā vetsi sṛjasy ātmānam ātmanā <br />
               ātmanā kṛtinā ca tvam ātmany eva pralīyase //
                <span class="ref">Ks_2.10</span></p>
            
            
            <p id="Ks_2.11">
               dravaḥ saṃghātakaṭhinaḥ sthūlaḥ sūkṣmo laghur guruḥ <br />
               vyakto vyaktetaraś cāsi prākāmyaṃ te vibhūtiṣu //
                <span class="ref">Ks_2.11</span></p>
            
            
            <p id="Ks_2.12">
               udghātaḥ praṇavo yāsāṃ nyāyais tribhir udīraṇam <br />
               karma yajñaḥ phalaṃ svargas tāsāṃ tvaṃ prabhavo girām //
                <span class="ref">Ks_2.12</span></p>
            
            
            <p id="Ks_2.13">
               tvām āmananti prakṛtiṃ puruṣārthapravartinīm <br />
               taddarśinam udāsīnaṃ tvām eva puruṣaṃ viduḥ //
                <span class="ref">Ks_2.13</span></p>
            
            
            <p id="Ks_2.14">
               tvaṃ pitṝṇām api pitā devānām api devatā <br />
               parato 'pi paraś cāsi vidhātā vedhasām api //
                <span class="ref">Ks_2.14</span></p>
            
            
            <p id="Ks_2.15">
               tvam eva havyaṃ hotā ca bhojyaṃ bhoktā ca śāśvataḥ <br />
               vedyaṃ ca veditā cāsi dhyātā dhyeyaṃ ca yat param //
                <span class="ref">Ks_2.15</span></p>
            
            
            <p id="Ks_2.16">
               iti tebhyaḥ stutīḥ śrutvā yathārthā hṛdayaṃgamāḥ <br />
               prasādābhimukho vedhāḥ pratyuvāca divaukasaḥ //
                <span class="ref">Ks_2.16</span></p>
            
            
            <p id="Ks_2.17">
               purāṇasya kaves tasya caturmukhasamīritā <br />
               pravṛttir āsīc chabdānāṃ caritārthā catuṣṭayī //
                <span class="ref">Ks_2.17</span></p>
            
            
            <p id="Ks_2.18">
               svāgataṃ svān adhīkārān prabhāvair avalambya vaḥ <br />
               yugapad yugabāhubhyaḥ prāptebhyaḥ prājyavikramāḥ //
                <span class="ref">Ks_2.18</span></p>
            
            
            <p id="Ks_2.19">
               kim idaṃ dyutim ātmīyāṃ na bibhrati yathā purā <br />
               himakliṣṭaprakāśāni jyotīṃṣīva mukhāni vaḥ //
                <span class="ref">Ks_2.19</span></p>
            
            
            <p id="Ks_2.20">
               praśamād arciṣām etad anudgīrṇasurāyudham <br />
               vṛtrasya hantuḥ kuliśaṃ kuṇṭhitāśrīva lakṣyate //
                <span class="ref">Ks_2.20</span></p>
            
            
            <p id="Ks_2.21">
               kiṃ cāyam aridurvāraḥ pāṇau pāśaḥ pracetasaḥ <br />
               mantreṇa hatavīryasya phaṇino dainyam āśritaḥ //
                <span class="ref">Ks_2.21</span></p>
            
            
            <p id="Ks_2.22">
               kuberasya manaḥśalyaṃ śaṃsatīva parābhavam <br />
               apaviddhagado bāhur bhagnaśākha iva drumaḥ //
                <span class="ref">Ks_2.22</span></p>
            
            
            <p id="Ks_2.23">
               yamo 'pi vilikhan bhūmiṃ daṇḍenāstamitatviṣā <br />
               kurute 'sminn amoghe 'pi nirvāṇālātalāghavam //
                <span class="ref">Ks_2.23</span></p>
            
            
            <p id="Ks_2.24">
               amī ca katham ādityāḥ pratāpakṣatiśītalāḥ <br />
               citranyastā iva gatāḥ prakāmālokanīyatām //
                <span class="ref">Ks_2.24</span></p>
            
            
            <p id="Ks_2.25">
               paryākulatvān marutāṃ vegabhaṅgo 'numīyate <br />
               ambhasām oghasaṃrodhaḥ pratīpagamanād iva //
                <span class="ref">Ks_2.25</span></p>
            
            
            <p id="Ks_2.26">
               āvarjitajaṭāmaulivilambiśaśikoṭayaḥ <br />
               rudrāṇām api mūrdhānaḥ kṣatahuṃkāraśaṃsinaḥ //
                <span class="ref">Ks_2.26</span></p>
            
            
            <p id="Ks_2.27">
               labdhapratiṣṭhāḥ prathamaṃ yūyaṃ kiṃ balavattaraiḥ <br />
               apavādair ivotsargāḥ kṛtavyāvṛttayaḥ paraiḥ //
                <span class="ref">Ks_2.27</span></p>
            
            
            <p id="Ks_2.28">
               tad brūta vatsāḥ kim itaḥ prārthayadhve samāgatāḥ <br />
               mayi sṛṣṭir hi lokānāṃ rakṣā yuṣmāsv avasthitā //
                <span class="ref">Ks_2.28</span></p>
            
            
            <p id="Ks_2.29">
               tato mandāniloddhūtakamalākaraśobhinā <br />
               guruṃ netrasahasreṇa codayām āsa vāsavaḥ //
                <span class="ref">Ks_2.29</span></p>
            
            
            <p id="Ks_2.30">
               sa dvinetro hareś cakṣuḥ sahasranayanādhikam <br />
               vācaspatir uvācedaṃ prāñjalir jalajāsanam //
                <span class="ref">Ks_2.30</span></p>
            
            
            <p id="Ks_2.31">
               evaṃ yad āttha bhagavann āmṛṣṭaṃ naḥ paraiḥ padam <br />
               pratyekaṃ viniyuktātmā kathaṃ na jñāsyasi prabho //
                <span class="ref">Ks_2.31</span></p>
            
            
            <p id="Ks_2.32">
               bhavallabdhavarodīrṇas tārakākhyo mahāsuraḥ <br />
               upaplavāya lokānāṃ dhūmaketur ivotthitaḥ //
                <span class="ref">Ks_2.32</span></p>
            
            
            <p id="Ks_2.33">
               pure tāvantam evāsya tanoti ravir ātapam <br />
               dīrghikākamalonmeṣo yāvanmātreṇa sādhyate //
                <span class="ref">Ks_2.33</span></p>
            
            
            <p id="Ks_2.34">
               sarvābhiḥ sarvadā candras taṃ kalābhir niṣevate <br />
               nādatte kevalāṃ lekhāṃ haracūḍāmaṇīkṛtām //
                <span class="ref">Ks_2.34</span></p>
            
            
            <p id="Ks_2.35">
               vyāvṛttagatir udyāne kusumasteyasādhvasāt <br />
               na vāti vāyus tatpārśve tālavṛntānilādhikam //
                <span class="ref">Ks_2.35</span></p>
            
            
            <p id="Ks_2.36">
               paryāyasevām utsṛjya puṣpasaṃbhāratatparāḥ <br />
               udyānapālasāmānyam ṛtavas tam upāsate //
                <span class="ref">Ks_2.36</span></p>
            
            
            <p id="Ks_2.37">
               tasyopāyanayogyāni ratnāni saritāṃ patiḥ <br />
               katham apy ambhasām antar ā niṣpatteḥ pratīkṣate //
                <span class="ref">Ks_2.37</span></p>
            
            
            <p id="Ks_2.38">
               jvalanmaṇiśikhāś cainaṃ vāsukipramukhā niśi <br />
               sthirapradīpatām etya bhujaṃgāḥ paryupāsate //
                <span class="ref">Ks_2.38</span></p>
            
            
            <p id="Ks_2.39">
               tatkṛtānugrahāpekṣī taṃ muhur dūtahāritaiḥ <br />
               anukūlayatīndro 'pi kalpadrumavibhūṣaṇaiḥ //
                <span class="ref">Ks_2.39</span></p>
            
            
            <p id="Ks_2.40">
               ittham ārādhyamāno 'pi kliśnāti bhuvanatrayam <br />
               śāmyet pratyapakāreṇa nopakāreṇa durjanaḥ //
                <span class="ref">Ks_2.40</span></p>
            
            
            <p id="Ks_2.41">
               tenāmaravadhūhastaiḥ sadayālūnapallavāḥ <br />
               abhijñāś chedapātānāṃ kriyante nandanadrumāḥ //
                <span class="ref">Ks_2.41</span></p>
            
            
            <p id="Ks_2.42">
               vījyate sa hi saṃsuptaḥ śvāsasādhāraṇānilaiḥ <br />
               cāmaraiḥ surabandīnāṃ bāṣpaśīkaravarṣibhiḥ //
                <span class="ref">Ks_2.42</span></p>
            
            
            <p id="Ks_2.43">
               utpāṭya meruśṛṅgāṇi kṣuṇṇāni haritāṃ khuraiḥ <br />
               ākrīḍaparvatās tena kalpitāḥ sveṣu veśmasu //
                <span class="ref">Ks_2.43</span></p>
            
            
            <p id="Ks_2.44">
               mandākinyāḥ payaḥśeṣaṃ digvāraṇamadāvilam <br />
               hemāmbhoruhasasyānāṃ tadvāpyo dhāma sāṃpratam //
                <span class="ref">Ks_2.44</span></p>
            
            
            <p id="Ks_2.45">
               bhuvanālokanaprītiḥ svargibhir nānubhūyate <br />
               khilībhūte vimānānāṃ tadāpātabhayāt pathi //
                <span class="ref">Ks_2.45</span></p>
            
            
            <p id="Ks_2.46">
               yajvabhiḥ saṃbhṛtaṃ havyaṃ vitateṣv adhvareṣu saḥ <br />
               jātavedomukhān māyī miṣatām ācchinatti naḥ //
                <span class="ref">Ks_2.46</span></p>
            
            
            <p id="Ks_2.47">
               uccair uccaiḥśravās tena hayaratnam ahāri ca <br />
               dehabaddham ivendrasya cirakālārjitaṃ yaśaḥ //
                <span class="ref">Ks_2.47</span></p>
            
            
            <p id="Ks_2.48">
               tasminn upāyāḥ sarve naḥ krūre pratihatakriyāḥ <br />
               vīryavaty auṣadhānīva vikāre sāṃnipātike //
                <span class="ref">Ks_2.48</span></p>
            
            
            <p id="Ks_2.49">
               jayāśā yatra cāsmākaṃ pratighātotthitārciṣā <br />
               haricakreṇa tenāsya kaṇṭhe niṣka ivārpitaḥ //
                <span class="ref">Ks_2.49</span></p>
            
            
            <p id="Ks_2.50">
               tadīyās toyadeṣv adya puṣkarāvartakādiṣu <br />
               abhyasyanti taṭāghātaṃ nirjitairāvatā gajāḥ //
                <span class="ref">Ks_2.50</span></p>
            
            
            <p id="Ks_2.51">
               tad icchāmo vibho sṛṣṭaṃ senānyaṃ tasya śāntaye <br />
               karmabandhacchidaṃ dharmaṃ bhavasyeva mumukṣavaḥ //
                <span class="ref">Ks_2.51</span></p>
            
            
            <p id="Ks_2.52">
               goptāraṃ surasainyānāṃ yaṃ puraskṛtya gotrabhit <br />
               pratyāneṣyati śatrubhyo bandīm iva jayaśriyam //
                <span class="ref">Ks_2.52</span></p>
            
            
            <p id="Ks_2.53">
               vacasy avasite tasmin sasarja giram ātmabhūḥ <br />
               garjitānantarāṃ vṛṣṭiṃ saubhāgyena jigāya yā //
                <span class="ref">Ks_2.53</span></p>
            
            
            <p id="Ks_2.54">
               saṃpatsyate vaḥ kāmo yaṃ kālaḥ kaścit pratīkṣyatām <br />
               na tv asya siddhau yāsyāmi sargavyāpāram ātmanā //
                <span class="ref">Ks_2.54</span></p>
            
            
            <p id="Ks_2.55">
               itaḥ sa daityaḥ prāptaśrīr neta evārhati kṣayam <br />
               viṣavṛkṣo 'pi saṃvardhya svayaṃ chettum asāṃpratam //
                <span class="ref">Ks_2.55</span></p>
            
            
            <p id="Ks_2.56">
               vṛtaṃ tenedam eva prāṅ mayā cāsmai pratiśrutam <br />
               vareṇa śamitaṃ lokān alaṃ dagdhuṃ hi tattapaḥ //
                <span class="ref">Ks_2.56</span></p>
            
            
            <p id="Ks_2.57">
               saṃyuge sāṃyugīnaṃ tam udyataṃ prasaheta kaḥ <br />
               aṃśād ṛte niṣiktasya nīlalohitaretasaḥ //
                <span class="ref">Ks_2.57</span></p>
            
            
            <p id="Ks_2.58">
               sa hi devaḥ paraṃ jyotis tamaḥpāre vyavasthitam <br />
               paricchinnaprabhāvarddhir na mayā na ca viṣṇunā //
                <span class="ref">Ks_2.58</span></p>
            
            
            <p id="Ks_2.59">
               umārūpeṇa te yūyaṃ saṃyamastimitaṃ manaḥ <br />
               śaṃbhor yatadhvam ākraṣṭum ayaskāntena lohavat //
                <span class="ref">Ks_2.59</span></p>
            
            
            <p id="Ks_2.60">
               ubhe eva kṣame voḍhum ubhayor vīryam āhitam <br />
               sā vā śaṃbhos tadīyā vā mūrtir jalamayī mama //
                <span class="ref">Ks_2.60</span></p>
            
            
            <p id="Ks_2.61">
               tasyātmā śitikaṇṭhasya saināpatyam upetya vaḥ <br />
               mokṣyate surabandīnāṃ veṇīr vīryavibhūtibhiḥ //
                <span class="ref">Ks_2.61</span></p>
            
            
            <p id="Ks_2.62">
               iti vyāhṛtya vibudhān viśvayonis tirodadhe <br />
               manasy āhitakartavyās te 'pi pratiyayur divam //
                <span class="ref">Ks_2.62</span></p>
            
            
            <p id="Ks_2.63">
               tatra niścitya kandarpam agamat pākaśāsanaḥ <br />
               manasā kāryasaṃsiddhitvarādviguṇaraṃhasā //
                <span class="ref">Ks_2.63</span></p>
            
            
            <p id="Ks_2.64">
               atha sa lalitayoṣidbhrūlatācāruśṛṅgaṃ rativalayapadāṅke cāpam āsajya kaṇṭhe <br />
               sahacaramadhuhastanyastacūtāṅkurāstraḥ śatamakham upatasthe prāñjaliḥ puṣpadhanvā //
                <span class="ref">Ks_2.64</span></p>
            
            </div>
         
         <div id="d1e2946">
            
            <p id="Ks_3.1">
               tasmin maghonas tridaśān vihāya sahasram akṣṇāṃ yugapat papāta <br />
               prayojanāpekṣitayā prabhūṇāṃ prāyaś calaṃ gauravam āśriteṣu //
                <span class="ref">Ks_3.1</span></p>
            
            
            <p id="Ks_3.2">
               sa vāsavenāsanasaṃnikṛṣṭam ito niṣīdeti visṛṣṭabhūmiḥ <br />
               bhartuḥ prasādaṃ pratinandya mūrdhnā vaktuṃ mithaḥ prākramataivam enam //
                <span class="ref">Ks_3.2</span></p>
            
            
            <p id="Ks_3.3">
               ājñāpaya jñātaviśeṣa puṃsāṃ lokeṣu yat te karaṇīyam asti <br />
               anugrahaṃ saṃsmaraṇapravṛttam icchāmi saṃvardhitam ājñayā te //
                <span class="ref">Ks_3.3</span></p>
            
            
            <p id="Ks_3.4">
               kenābhyasūyā padakāṅkṣiṇā te nitāntadīrghair janitā tapobhiḥ <br />
               yāvad bhavaty āhitasāyakasya matkārmukasyāsya nideśavartī //
                <span class="ref">Ks_3.4</span></p>
            
            
            <p id="Ks_3.5">
               asaṃmataḥ kas tava muktimārgaṃ punarbhavakleśabhayāt prapannaḥ <br />
               baddhaś ciraṃ tiṣṭhatu sundarīṇām ārecitabhrūcaturaiḥ kaṭākṣaiḥ //
                <span class="ref">Ks_3.5</span></p>
            
            
            <p id="Ks_3.6">
               adhyāpitasyośanasāpi nītiṃ prayuktarāgapraṇidhir dviṣas te <br />
               kasyārthadharmau vada pīḍayāmi sindhos taṭāv ogha iva pravṛddhaḥ //
                <span class="ref">Ks_3.6</span></p>
            
            
            <p id="Ks_3.7">
               kām ekapatnīvrataduḥkhaśīlāṃ lolaṃ manaś cārutayā praviṣṭām <br />
               nitambinīm icchasi muktalajjāṃ kaṇṭḥe svayaṃgrāhaniṣaktabāhum //
                <span class="ref">Ks_3.7</span></p>
            
            
            <p id="Ks_3.8">
               kayāsi kāmin suratāparādhāt pādānataḥ kopanayāvadhūtaḥ <br />
               yasyāḥ kariṣyāmi dṛḍhānutāpaṃ pravālaśayyāśaraṇaṃ śarīram //
                <span class="ref">Ks_3.8</span></p>
            
            
            <p id="Ks_3.9">
               prasīda viśrāmyatu vīra vajraṃ śarair madīyaiḥ katamaḥ surāriḥ <br />
               bibhetu moghīkṛtabāhuvīryaḥ strībhyo 'pi kopasphuritādharābhyaḥ //
                <span class="ref">Ks_3.9</span></p>
            
            
            <p id="Ks_3.10">
               tava prasādāt kusumāyudho 'pi sahāyam ekaṃ madhum eva labdhvā <br />
               kuryāṃ harasyāpi pinākapāṇer dhairyacyutiṃ ke mama dhanvino 'nye //
                <span class="ref">Ks_3.10</span></p>
            
            
            <p id="Ks_3.11">
               athorudeśād avatārya pādam ākrāntisaṃbhāvitapādapīṭham <br />
               saṃkalpithārthe vivṛtātmaśaktim ākhaṇḍalaḥ kāmam idaṃ babhāṣe //
                <span class="ref">Ks_3.11</span></p>
            
            
            <p id="Ks_3.12">
               sarvaṃ sakhe tvayy upapannam etad ubhe mamāstre kuliśaṃ bhavāṃś ca <br />
               vajraṃ tapovīryamahatsu kuṇṭḥaṃ tvaṃ sarvatogāmi ca sādhakaṃ ca //
                <span class="ref">Ks_3.12</span></p>
            
            
            <p id="Ks_3.13">
               avaimi te sāram ataḥ khalu tvāṃ kārye guruṇy ātmasamaṃ niyokṣye <br />
               vyādiśyate bhūdharatām avekṣya kṛṣṇena dehodvahanāya śeṣaḥ //
                <span class="ref">Ks_3.13</span></p>
            
            
            <p id="Ks_3.14">
               āśaṃsatā bāṇagatiṃ vṛṣāṅke kāryaṃ tvayā naḥ pratipannakalpam <br />
               nibodha yajñāṃśabhujām idānīm uccairdviṣām īpsitam etad eva //
                <span class="ref">Ks_3.14</span></p>
            
            
            <p id="Ks_3.15">
               amī hi vīryaprabhavaṃ bhavasya jayāya senānyam uśanti devāḥ <br />
               sa ca tvadekeṣunipātasādhyo brahmāṅgabhūr brahmaṇi yojitātmā //
                <span class="ref">Ks_3.15</span></p>
            
            
            <p id="Ks_3.16">
               tasmai himādreḥ prayatāṃ tanūjāṃ yatātmane rocayituṃ yatasva <br />
               yoṣitsu tadvīryaniṣekabhūmiḥ saiva kṣamety ātmabhuvopadiṣṭam //
                <span class="ref">Ks_3.16</span></p>
            
            
            <p id="Ks_3.17">
               guror niyogāc ca nagendrakanyā sthāṇuṃ tapasyantam adhityakāyām <br />
               anvāsta ity apsarasāṃ mukhebhyaḥ śrutaṃ mayā matpraṇidhiḥ sa vargaḥ //
                <span class="ref">Ks_3.17</span></p>
            
            
            <p id="Ks_3.18">
               tad gaccha siddhyai kuru devakāryam artho 'yam arthāntarabhāvya eva <br />
               apekṣate pratyayam uttamaṃ tvāṃ bījāṅkuraḥ prāg udayād ivāmbhaḥ //
                <span class="ref">Ks_3.18</span></p>
            
            
            <p id="Ks_3.19">
               tasmin surāṇāṃ vijayābhyupāye tavaiva nāmāstragatiḥ kṛtī tvam <br />
               apy aprasiddhaṃ yaśase hi puṃsām ananyasādhāraṇam eva karma //
                <span class="ref">Ks_3.19</span></p>
            
            
            <p id="Ks_3.20">
               surāḥ samabhyarthayitāra ete kāryaṃ trayāṇām api viṣṭapānām <br />
               cāpena te karma na cātihiṃsram aho batāsi spṛhaṇīyavīryaḥ //
                <span class="ref">Ks_3.20</span></p>
            
            
            <p id="Ks_3.21">
               madhuś ca te manmatha sāhacaryād āsav anukto 'pi sahāya eva <br />
               samīraṇo nodayitā bhaveti vyādiśyate kena hutāśanasya //
                <span class="ref">Ks_3.21</span></p>
            
            
            <p id="Ks_3.22">
               tatheti śeṣām iva bhartur ājñām ādāya mūrdhnā madanaḥ pratasthe <br />
               airāvatāsphālanakarkaśena hastena pasparśa tadaṅgam indraḥ //
                <span class="ref">Ks_3.22</span></p>
            
            
            <p id="Ks_3.23">
               sa mādhavenābhimatena sakhyā ratyā ca sāśaṅkam anuprayātaḥ <br />
               aṅgavyayaprārthitakāryasiddhiḥ sthāṇvāśramaṃ haimavataṃ jagāma //
                <span class="ref">Ks_3.23</span></p>
            
            
            <p id="Ks_3.24">
               tasmin vane saṃyamināṃ munīnāṃ tapaḥsamādheḥ pratikūlavartī <br />
               saṃkalpayoner abhimānabhūtam ātmānam ādhāya madhur jajṛmbhe //
                <span class="ref">Ks_3.24</span></p>
            
            
            <p id="Ks_3.25">
               kuberaguptāṃ diśam uṣṇaraśmau gantuṃ pravṛtte samayaṃ vilaṅghya <br />
               dig dakṣiṇā gandhavahaṃ mukhena vyalīkaniḥśvāsam ivotsasarja //
                <span class="ref">Ks_3.25</span></p>
            
            
            <p id="Ks_3.26">
               asūta sadyaḥ kusumāny aśokaḥ skandhāt prabhṛty eva sapallavāni <br />
               pādena nāpaikṣata sundarīṇāṃ saṃparkam āsiñjitanūpureṇa //
                <span class="ref">Ks_3.26</span></p>
            
            
            <p id="Ks_3.27">
               sadyaḥ pravālodgamacārupatre nīte samāptiṃ navacūtabāṇe <br />
               niveśayām āsa madhur dvirephān nāmākṣarāṇīva manobhavasya //
                <span class="ref">Ks_3.27</span></p>
            
            
            <p id="Ks_3.28">
               varṇaprakarṣe sati karṇikāraṃ dunoti nirgandhatayā sma cetaḥ <br />
               prāyeṇa sāmagryavidhau guṇānāṃ parāṅmukhī viśvasṛjaḥ pravṛttiḥ //
                <span class="ref">Ks_3.28</span></p>
            
            
            <p id="Ks_3.29">
               bālenduvakrāṇy avikāsabhāvād babhuḥ palāśāny atilohitāni <br />
               sadyo vasantena samāgatānāṃ nakhakṣatānīva vanasthalīnām //
                <span class="ref">Ks_3.29</span></p>
            
            
            <p id="Ks_3.30">
               lagnadvirephāñjanabhakticitram mukhe madhuśrīs tilakaṃ prakāśya <br />
               rāgeṇa bālāruṇakomalena cūtapravāloṣṭham alaṃcakāra //
                <span class="ref">Ks_3.30</span></p>
            
            
            <p id="Ks_3.31">
               mṛgāḥ priyāladrumamañjarīṇāṃ rajaḥkaṇair vighnitadṛṣṭipātāḥ <br />
               madoddhatāḥ pratyanilaṃ vicerur vanasthalīr marmarapatramokṣāḥ //
                <span class="ref">Ks_3.31</span></p>
            
            
            <p id="Ks_3.32">
               cūtāṅkurāsvādakaṣāyakaṇṭhaḥ puṃskokilo yan madhuraṃ cukūja <br />
               manasvinīmānavighātadakṣaṃ tad eva jātaṃ vacanaṃ smarasya //
                <span class="ref">Ks_3.32</span></p>
            
            
            <p id="Ks_3.33">
               himavyapāyād viśadādharāṇām āpāṇḍurībhūtamukhacchavīnām <br />
               svedodgamaḥ kiṃpuruṣāṅganānāṃ cakre padaṃ patraviśeṣakeṣu //
                <span class="ref">Ks_3.33</span></p>
            
            
            <p id="Ks_3.34">
               tapasvinaḥ sthāṇuvanaukasas tām ākālikīṃ vīkṣya madhupravṛttim <br />
               prayatnasaṃstambhitavikriyāṇāṃ kathaṃ cid īśā manasāṃ babhūvuḥ //
                <span class="ref">Ks_3.34</span></p>
            
            
            <p id="Ks_3.35">
               taṃ deśam āropitapuṣpacāpe ratidvitīye madane prapanne <br />
               kāṣṭhāgatasneharasānuviddhaṃ dvandvāni bhāvaṃ kriyayā vivavruḥ //
                <span class="ref">Ks_3.35</span></p>
            
            
            <p id="Ks_3.36">
               madhu dvirephaḥ kusumaikapātre papau priyāṃ svām anuvartamānaḥ <br />
               śṛṅgeṇa ca sparśanimīlitākṣīṃ mṛgīm akaṇḍūyata kṛṣṇasāraḥ //
                <span class="ref">Ks_3.36</span></p>
            
            
            <p id="Ks_3.37">
               dadau rasāt paṅkajareṇugandhi gajāya gaṇḍūṣajalaṃ kareṇuḥ <br />
               ardhopabhuktena bisena jāyāṃ saṃbhāvayām āsa rathāṅganāmā //
                <span class="ref">Ks_3.37</span></p>
            
            
            <p id="Ks_3.38">
               gītāntareṣu śramavārileśaiḥ kiṃcitsamucchvāsitapatralekham <br />
               puṣpāsavāghūrṇitanetraśobhi priyāmukhaṃ kiṃpuruṣaś cucumbe //
                <span class="ref">Ks_3.38</span></p>
            
            
            <p id="Ks_3.39">
               paryāptapuṣpastabakastanābhyaḥ sphuratpravālauṣṭhamanoharābhyaḥ <br />
               latāvadhūbhyas taravo 'py avāpur vinamraśākhābhujabandhanāni //
                <span class="ref">Ks_3.39</span></p>
            
            
            <p id="Ks_3.40">
               śrutāpsarogītir api kṣaṇe 'smin haraḥ prasaṃkhyānaparo babhūva <br />
               ātmeśvarāṇāṃ na hi jātu vighnāḥ samādhibhedaprabhavo bhavanti //
                <span class="ref">Ks_3.40</span></p>
            
            
            <p id="Ks_3.41">
               latāgṛhadvāragato 'tha nandī vāmaprakoṣṭhārpitahemavetraḥ <br />
               mukhārpitaikāṅgulisaṃjñayaiva mā cāpalāyeti gaṇān vyanaiṣīt //
                <span class="ref">Ks_3.41</span></p>
            
            
            <p id="Ks_3.42">
               niṣkampavṛkṣaṃ nibhṛtadvirephaṃ mūkāṇḍajaṃ śāntamṛgapracāram <br />
               tacchāsanāt kānanam eva sarvaṃ citrārpitārambham ivāvatasthe //
                <span class="ref">Ks_3.42</span></p>
            
            
            <p id="Ks_3.43">
               dṛṣṭiprapātaṃ parihṛtya tasya kāmaḥ puraḥśukram iva prayāṇe <br />
               prānteṣu saṃsaktanameruśākhaṃ dhyānāspadaṃ bhūtapater viveśa //
                <span class="ref">Ks_3.43</span></p>
            
            
            <p id="Ks_3.44">
               sa devadārudrumavedikāyāṃ śārdūlacarmavyavadhānavatyām <br />
               āsīnam āsannaśarīrapātas tryambakaṃ saṃyaminaṃ dadarśa //
                <span class="ref">Ks_3.44</span></p>
            
            
            <p id="Ks_3.45">
               paryaṅkabandhasthirapūrvakāyam ṛjvāyataṃ saṃnamitobhayāṃsam <br />
               uttānapāṇidvayasaṃniveśāt praphullarājīvam ivāṅkamadhye //
                <span class="ref">Ks_3.45</span></p>
            
            
            <p id="Ks_3.46">
               bhujaṃgamonnaddhajaṭākalāpaṃ karṇāvasaktadviguṇākṣasūtram <br />
               kaṇṭhaprabhāsaṅgaviśeṣanīlāṃ kṛṣṇatvacaṃ granthimatīṃ dadhānam //
                <span class="ref">Ks_3.46</span></p>
            
            
            <p id="Ks_3.47">
               kiṃcitprakāśastimitogratārair bhrūvikriyāyāṃ virataprasaṅgaiḥ <br />
               netrair avispanditapakṣmamālair lakṣyīkṛtaghrāṇam adhomayūkhaiḥ //
                <span class="ref">Ks_3.47</span></p>
            
            
            <p id="Ks_3.48">
               avṛṣṭisaṃrambham ivāmbuvāham apām ivādhāram anuttaraṅgam <br />
               antaścarāṇāṃ marutāṃ nirodhān nivātaniṣkampam iva pradīpam //
                <span class="ref">Ks_3.48</span></p>
            
            
            <p id="Ks_3.49">
               kapālanetrāntaralabdhamārgair jyotiḥprarohair uditaiḥ śirastaḥ <br />
               mṛṇālasūtrādhikasaukumāryāṃ bālasya lakṣmīṃ glapayantam indoḥ //
                <span class="ref">Ks_3.49</span></p>
            
            
            <p id="Ks_3.50">
               mano navadvāraniṣiddhavṛtti hṛdi vyavasthāpya samādhivaśyam <br />
               yam akṣaraṃ kṣetravido vidus tam ātmānam ātmany avalokayantam //
                <span class="ref">Ks_3.50</span></p>
            
            
            <p id="Ks_3.51">
               smaras tathābhūtam ayugmanetraṃ paśyann adūrān manasāpy adhṛṣyam <br />
               nālakṣayat sādhvasasannahastaḥ srastaṃ śaraṃ cāpam api svahastāt //
                <span class="ref">Ks_3.51</span></p>
            
            
            <p id="Ks_3.52">
               nirvāṇabhūyiṣṭham athāsya vīryaṃ saṃdhukṣayantīva vapurguṇena <br />
               anuprayātā vanadevatābhyām adṛśyata sthāvararājakanyā //
                <span class="ref">Ks_3.52</span></p>
            
            
            <p id="Ks_3.53">
               aśokanirbhartsitapadmarāgam ākṛṣṭahemadyutikarṇikāram <br />
               muktākalāpīkṛtasinduvāraṃ vasantapuṣpābharaṇaṃ vahantī //
                <span class="ref">Ks_3.53</span></p>
            
            
            <p id="Ks_3.54">
               āvarjitā kiṃ cid iva stanābhyāṃ vāso vasānā taruṇārkarāgam <br />
               paryāptapuṣpastabakāvanamrā saṃcāriṇī pallavinī lateva //
                <span class="ref">Ks_3.54</span></p>
            
            
            <p id="Ks_3.55">
               srastāṃ nitambād avalambamānā punaḥ-punaḥ kesaradāmakāñcīm <br />
               nyāsīkṛtāṃ sthānavidā smareṇa maurvīṃ dvitīyām iva kārmukasya //
                <span class="ref">Ks_3.55</span></p>
            
            
            <p id="Ks_3.56">
               sugandhiniḥśvāsavivṛddhatṛṣṇaṃ bimbādharāsannacaraṃ dvirepham <br />
               pratikṣaṇaṃ saṃbhramaloladṛṣṭir līlāravindena nivārayantī //
                <span class="ref">Ks_3.56</span></p>
            
            
            <p id="Ks_3.57">
               tāṃ vīkṣya sarvāvayavānavadyāṃ rater api hrīpadam ādadhānām <br />
               jitendriye śūlini puṣpacāpaḥ svakāryasiddhiṃ punar āśaśaṃse //
                <span class="ref">Ks_3.57</span></p>
            
            
            <p id="Ks_3.58">
               bhaviṣyataḥ patyur umā ca śaṃbhoḥ samāsasāda pratihārabhūmim <br />
               yogāt sa cāntaḥ paramātmasaṃjñaṃ dṛṣṭvā paraṃ jyotir upārarāma //
                <span class="ref">Ks_3.58</span></p>
            
            
            <p id="Ks_3.59">
               tato bhujaṃgādhipateḥ phaṇāgrair adhaḥ kathaṃ cid dhṛtabhūmibhāgaḥ <br />
               śanaiḥ kṛtaprāṇavimuktir īśaḥ paryaṅkabandhaṃ nibiḍaṃ bibheda //
                <span class="ref">Ks_3.59</span></p>
            
            
            <p id="Ks_3.60">
               tasmai śaśaṃsa praṇipatya nandī śuśrūṣayā śailasutām upetām <br />
               praveśayām āsa ca bhartur enāṃ bhrūkṣepamātrānumatapraveśām //
                <span class="ref">Ks_3.60</span></p>
            
            
            <p id="Ks_3.61">
               tasyāḥ sakhībhyāṃ praṇipātapūrvaṃ svahastalūnaḥ śiśirātyayasya <br />
               vyakīryata tryambakapādamūle puṣpoccayaḥ pallavabhaṅgabhinnaḥ //
                <span class="ref">Ks_3.61</span></p>
            
            
            <p id="Ks_3.62">
               umāpi nīlālakamadhyaśobhi visraṃsayantī navakarṇikāram <br />
               cakāra karṇacyutapallavena mūrdhnā praṇāmaṃ vṛṣabhadhvajāya //
                <span class="ref">Ks_3.62</span></p>
            
            
            <p id="Ks_3.63">
               ananyabhājaṃ patim āpnuhīti sā tathyam evābhihitā bhavena <br />
               na hīśvaravyāhṛtayaḥ kadā cit puṣyanti loke viparītam artham //
                <span class="ref">Ks_3.63</span></p>
            
            
            <p id="Ks_3.64">
               kāmas tu bāṇāvasaraṃ pratīkṣya pataṅgavad vahnimukhaṃ vivikṣuḥ <br />
               umāsamakṣaṃ harabaddhalakṣyaḥ śarāsanajyāṃ muhur āmamarśa //
                <span class="ref">Ks_3.64</span></p>
            
            
            <p id="Ks_3.65">
               athopaninye giriśāya gaurī tapasvine tāmrarucā kareṇa <br />
               viśoṣitāṃ bhānumato mayūkhair mandākinīpuṣkarabījamālām //
                <span class="ref">Ks_3.65</span></p>
            
            
            <p id="Ks_3.66">
               pratigrahītuṃ praṇayipriyatvāt trilocanas tām upacakrame ca <br />
               saṃmohanaṃ nāma ca puṣpadhanvā dhanuṣy amoghaṃ samadhatta bāṇam //
                <span class="ref">Ks_3.66</span></p>
            
            
            <p id="Ks_3.67">
               haras tu kiṃcitpariluptadhairyaś candrodayārambha ivāmburāśiḥ <br />
               umāmukhe bimbaphalādharoṣṭhe vyāpārayām āsa vilocanāni //
                <span class="ref">Ks_3.67</span></p>
            
            
            <p id="Ks_3.68">
               vivṛṇvatī śailasutāpi bhāvam aṅgaiḥ sphuradbālakadambakalpaiḥ <br />
               sācīkṛtā cārutareṇa tasthau mukhena paryastavilocanena //
                <span class="ref">Ks_3.68</span></p>
            
            
            <p id="Ks_3.69">
               athendriyakṣobham ayugmanetraḥ punar vaśitvād balavan nigṛhya <br />
               hetuṃ svacetovikṛter didṛkṣur diśām upānteṣu sasarja dṛṣṭim //
                <span class="ref">Ks_3.69</span></p>
            
            
            <p id="Ks_3.70">
               sa dakṣiṇāpāṅganiviṣṭamuṣṭiṃ natāṃsam ākuñcitasavyapādam <br />
               dadarśa cakrīkṛtacārucāpaṃ prahartum abhyudyatam ātmayonim //
                <span class="ref">Ks_3.70</span></p>
            
            
            <p id="Ks_3.71">
               tapaḥparāmarśavivṛddhamanyor bhrūbhaṅgaduṣprekṣyamukhasya tasya <br />
               sphurann udarciḥ sahasā tṛtīyād akṣṇaḥ kṛśānuḥ kila niṣpapāta //
                <span class="ref">Ks_3.71</span></p>
            
            
            <p id="Ks_3.72">
               krodhaṃ prabho saṃhara saṃhareti yāvad giraḥ khe marutāṃ caranti <br />
               tāvat sa vahnir bhavanetrajanmā bhasmāvaśeṣaṃ madanaṃ cakāra //
                <span class="ref">Ks_3.72</span></p>
            
            
            <p id="Ks_3.73">
               tīvrābhiṣaṅgaprabhaveṇa vṛttim mohena saṃstambhayatendriyāṇām <br />
               ajñātabhartṛvyasanā muhūrtaṃ kṛtopakāreva ratir babhūva //
                <span class="ref">Ks_3.73</span></p>
            
            
            <p id="Ks_3.74">
               tam āśu vighnaṃ tapasas tapasvī vanaspatiṃ vajra ivāvabhajya <br />
               strīsaṃnikarṣaṃ parihartum icchann antardadhe bhūtapatiḥ sabhūtaḥ //
                <span class="ref">Ks_3.74</span></p>
            
            
            <p id="Ks_3.75">
               śailātmajāpi pitur ucchiraso 'bhilāṣaṃ vyarthaṃ samarthya lalitaṃ vapur ātmanaś ca <br />
               sakhyoḥ samakṣam iti cādhikajātalajjā śūnyā jagāma bhavanābhimukhī kathaṃ cit //
                <span class="ref">Ks_3.75</span></p>
            
            
            <p id="Ks_3.76">
               sapadi mukulitākṣīṃ rudrasaṃrambhabhītyā duhitaram anukampyām adrir ādāya dorbhyām <br />
               suragaja iva bibhrat padminīṃ dantalagnāṃ pratipathagatir āsīd vegadīrghīkṛtāṅgaḥ //
                <span class="ref">Ks_3.76</span></p>
            
            </div>
         
         <div id="d1e4405">
            
            <p id="Ks_4.1">
               atha mohaparāyaṇā satī vivaśā kāmavadhūr vibodhitā <br />
               vidhinā pratipādayiṣyatā navavaidhavyam asahyavedanam //
                <span class="ref">Ks_4.1</span></p>
            
            
            <p id="Ks_4.2">
               avadhānapare cakāra sā pralayāntonmiṣite vilocane <br />
               na viveda tayor atṛptayoḥ priyam atyantaviluptadarśanam //
                <span class="ref">Ks_4.2</span></p>
            
            
            <p id="Ks_4.3">
               ayi jīvitanātha jīvasīty abhidhāyotthitayā tayā puraḥ <br />
               dadṛśe puruṣākṛti kṣitau harakopānalabhasma kevalam //
                <span class="ref">Ks_4.3</span></p>
            
            
            <p id="Ks_4.4">
               atha sā punar eva vihvalā vasudhāliṅganadhūsarastanī <br />
               vilalāpa vikīrṇamūrdhajā samaduḥkhām iva kurvatī sthalīm //
                <span class="ref">Ks_4.4</span></p>
            
            
            <p id="Ks_4.5">
               upamānam abhūd vilāsināṃ karaṇaṃ yat tava kāntimattayā <br />
               tad idaṃ gatam īdṛśīṃ daśāṃ na vidīrye kaṭhināḥ khalu striyaḥ //
                <span class="ref">Ks_4.5</span></p>
            
            
            <p id="Ks_4.6">
               kva nu māṃ tvadadhīnajīvitāṃ vinikīrya kṣaṇabhinnasauhṛdaḥ <br />
               nalinīṃ kṣatasetubandhano jalasaṃghāta ivāsi vidrutaḥ //
                <span class="ref">Ks_4.6</span></p>
            
            
            <p id="Ks_4.7">
               kṛtavān asi vipriyaṃ na me pratikūlaṃ na ca te mayā kṛtam <br />
               kim akāraṇam eva darśanaṃ vilapantyai rataye na dīyate //
                <span class="ref">Ks_4.7</span></p>
            
            
            <p id="Ks_4.8">
               smarasi smara mekhalāguṇair uta gotraskhaliteṣu bandhanam <br />
               cyutakeśaradūṣitekṣaṇāny avataṃsotpalatāḍanāni vā //
                <span class="ref">Ks_4.8</span></p>
            
            
            <p id="Ks_4.9">
               hṛdaye vasasīti matpriyaṃ yad avocas tad avaimi kaitavam <br />
               upacārapadaṃ na ced idaṃ tvam anaṅgaḥ katham akṣatā ratiḥ //
                <span class="ref">Ks_4.9</span></p>
            
            
            <p id="Ks_4.10">
               paralokanavapravāsinaḥ pratipatsye padavīm ahaṃ tava <br />
               vidhinā jana eṣa vañcitas tvadadhīnaṃ khalu dehināṃ sukham //
                <span class="ref">Ks_4.10</span></p>
            
            
            <p id="Ks_4.11">
               rajanītimirāvaguṇṭhite puramārge ghanaśabdaviklavāḥ <br />
               vasatiṃ priya kāmināṃ priyās tvad ṛte prāpayituṃ ka īśvaraḥ //
                <span class="ref">Ks_4.11</span></p>
            
            
            <p id="Ks_4.12">
               nayanāny aruṇāni ghūrṇayan vacanāni skhalayan pade-pade <br />
               asati tvayi vāruṇīmadaḥ pramadānām adhunā viḍambanā //
                <span class="ref">Ks_4.12</span></p>
            
            
            <p id="Ks_4.13">
               avagamya kathīkṛtaṃ vapuḥ priyabandhos tava niṣphalodayaḥ <br />
               bahule 'pi gate niśākaras tanutāṃ duḥkham anaṅga mokṣyati //
                <span class="ref">Ks_4.13</span></p>
            
            
            <p id="Ks_4.14">
               haritāruṇacārubandhanaḥ kalapuṃskokilaśabdasūcitaḥ <br />
               vada saṃprati kasya bāṇatāṃ navacūtaprasavo gamiṣyati //
                <span class="ref">Ks_4.14</span></p>
            
            
            <p id="Ks_4.15">
               alipaṅktir anekaśas tvayā guṇakṛtye dhanuṣo niyojitā <br />
               virutaiḥ karuṇasvanair iyaṃ guruśokām anuroditīva mām //
                <span class="ref">Ks_4.15</span></p>
            
            
            <p id="Ks_4.16">
               pratipadya manoharaṃ vapuḥ punar apy ādiśa tāvad utthitaḥ <br />
               ratidūtipadeṣu kokilāṃ madhurālāpanisargapaṇḍitām //
                <span class="ref">Ks_4.16</span></p>
            
            
            <p id="Ks_4.17">
               śirasā praṇipatya yācitāny upagūḍhāni savepathūni ca <br />
               suratāni ca tāni te rahaḥ smara saṃsmṛtya na śāntir asti me //
                <span class="ref">Ks_4.17</span></p>
            
            
            <p id="Ks_4.18">
               racitaṃ ratipaṇḍita tvayā svayam aṅgeṣu mamedam ārtavam <br />
               dhriyate kusumaprasādhanaṃ tava tac cāru vapur na dṛśyate //
                <span class="ref">Ks_4.18</span></p>
            
            
            <p id="Ks_4.19">
               vibudhair asi yasya dāruṇair asamāpte parikarmaṇi smṛtaḥ <br />
               tam imaṃ kuru dakṣiṇetaraṃ caraṇaṃ nirmitarāgam ehi me //
                <span class="ref">Ks_4.19</span></p>
            
            
            <p id="Ks_4.20">
               aham etya pataṅgavartmanā punar aṅkāśrayiṇī bhavāmi te <br />
               caturaiḥ surakāminījanaiḥ priya yāvan na vilobhyase divi //
                <span class="ref">Ks_4.20</span></p>
            
            
            <p id="Ks_4.21">
               madanena vinākṛtā ratiḥ kṣaṇamātraṃ kila jīviteti me <br />
               vacanīyam idaṃ vyavasthitaṃ ramaṇa tvām anuyāmi yady api //
                <span class="ref">Ks_4.21</span></p>
            
            
            <p id="Ks_4.22">
               kriyatāṃ katham antyamaṇḍanaṃ paralokāntaritasya te mayā <br />
               samam eva gato 'sy atarkitāṃ gatim aṅgena ca jīvitena ca //
                <span class="ref">Ks_4.22</span></p>
            
            
            <p id="Ks_4.23">
               ṛjutāṃ nayataḥ smarāmi te śaram utsaṅganiṣaṇṇadhanvanaḥ <br />
               madhunā saha sasmitaṃ kathāṃ nayanopāntavilokitaṃ ca yat //
                <span class="ref">Ks_4.23</span></p>
            
            
            <p id="Ks_4.24">
               kva nu te hṛdayaṃgamaḥ sakhā kusumāyojitakārmuko madhuḥ <br />
               na khalūgraruṣā pinākinā gamitaḥ so 'pi suhṛdgatāṃ gatim //
                <span class="ref">Ks_4.24</span></p>
            
            
            <p id="Ks_4.25">
               atha taiḥ paridevitākṣarair hṛdaye digdhaśarair ivārditaḥ <br />
               ratim abhyupapattum āturāṃ madhur ātmānam adarśayat puraḥ //
                <span class="ref">Ks_4.25</span></p>
            
            
            <p id="Ks_4.26">
               tam avekṣya ruroda sā bhṛśaṃ stanasaṃbādham uro jaghāna ca <br />
               svajanasya hi duḥkham agrato vivṛtadvāram ivopajāyate //
                <span class="ref">Ks_4.26</span></p>
            
            
            <p id="Ks_4.27">
               iti cainam uvāca duḥkhitā suhṛdaḥ paśya vasanta kiṃ sthitam <br />
               yad idaṃ kaṇaśaḥ prakīryate pavanair bhasma kapotakarburam //
                <span class="ref">Ks_4.27</span></p>
            
            
            <p id="Ks_4.28">
               ayi saṃprati dehi darśanaṃ smara paryutsuka eṣa mādhavaḥ <br />
               dayitāsv anavasthitaṃ nṛṇāṃ na khalu prema calaṃ suhṛjjane //
                <span class="ref">Ks_4.28</span></p>
            
            
            <p id="Ks_4.29">
               amunā nanu pārśvavartinā jagad ājñāṃ sasurāsuraṃ tava <br />
               bisatantuguṇasya kāritaṃ dhanuṣaḥ pelavapuṣpapatriṇaḥ //
                <span class="ref">Ks_4.29</span></p>
            
            
            <p id="Ks_4.30">
               gata eva na te nivartate sa sakhā dīpa ivānilāhataḥ <br />
               aham asya daśeva paśya mām aviṣahyavyasanapradhūṣitām //
                <span class="ref">Ks_4.30</span></p>
            
            
            <p id="Ks_4.31">
               vidhinā kṛtam ardhavaiśasaṃ nanu mām kāmavadhe vimuñcatā <br />
               anaghāpi hi saṃśrayadrume gajabhagne patanāya vallarī //
                <span class="ref">Ks_4.31</span></p>
            
            
            <p id="Ks_4.32">
               tad idaṃ kriyatām anantaraṃ bhavatā bandhujanaprayojanam <br />
               vidhurāṃ jvalanātisarjanān nanu māṃ prāpaya patyur antikam //
                <span class="ref">Ks_4.32</span></p>
            
            
            <p id="Ks_4.33">
               śaśinā saha yāti kaumudī saha meghena taḍit pralīyate <br />
               pramadāḥ pativartmagā iti pratipannaṃ hi vicetanair api //
                <span class="ref">Ks_4.33</span></p>
            
            
            <p id="Ks_4.34">
               amunaiva kaṣāyitastanī subhagena priyagātrabhasmanā <br />
               navapallavasaṃstare yathā racayiṣyāmi tanuṃ vibhāvasau //
                <span class="ref">Ks_4.34</span></p>
            
            
            <p id="Ks_4.35">
               kusumāstaraṇe sahāyatāṃ bahuśaḥ saumya gatas tvam āvayoḥ <br />
               kuru saṃprati tāvad āśu me praṇipātāñjaliyācitaś citām //
                <span class="ref">Ks_4.35</span></p>
            
            
            <p id="Ks_4.36">
               tad anu jvalanaṃ madarpitaṃ tvarayer dakṣiṇavātavījanaiḥ <br />
               viditaṃ khalu te yathā smaraḥ kṣaṇam apy utsahate na māṃ vinā //
                <span class="ref">Ks_4.36</span></p>
            
            
            <p id="Ks_4.37">
               iti cāpi vidhāya dīyatāṃ salilasyāñjalir eka eva nau <br />
               avibhajya paratra taṃ mayā sahitaḥ pāsyati te sa bāndhavaḥ //
                <span class="ref">Ks_4.37</span></p>
            
            
            <p id="Ks_4.38">
               paralokavidhau ca mādhava smaram uddiśya vilolapallavāḥ <br />
               nivapeḥ sahakāramañjarīḥ priyacūtaprasavo hi te sakhā //
                <span class="ref">Ks_4.38</span></p>
            
            
            <p id="Ks_4.39">
               iti devavimuktaye sthitāṃ ratim ākāśabhavā sarasvatī <br />
               śapharīṃ hradaśoṣaviklavāṃ prathamā vṛṣṭir ivānvakampata //
                <span class="ref">Ks_4.39</span></p>
            
            
            <p id="Ks_4.40">
               kusumāyudhapatni durlabhas tava bhartā na cirād bhaviṣyati <br />
               śṛṇu yena sa karmaṇā gataḥ śalabhatvaṃ haralocanārciṣi //
                <span class="ref">Ks_4.40</span></p>
            
            
            <p id="Ks_4.41">
               abhilāṣam udīritendriyaḥ svasutāyām akarot prajāpatiḥ <br />
               atha tena nigṛhya vikriyām abhiśaptaḥ phalam etad anvabhūt //
                <span class="ref">Ks_4.41</span></p>
            
            
            <p id="Ks_4.42">
               pariṇeṣyati pārvatīṃ yadā tapasā tatpravaṇīkṛto haraḥ <br />
               upalabdhasukhas tadā smaraṃ vapuṣā svena niyojayiṣyati //
                <span class="ref">Ks_4.42</span></p>
            
            
            <p id="Ks_4.43">
               iti cāha sa dharmayācitaḥ smaraśāpāvadhidāṃ sarasvatīm <br />
               aśaner amṛtasya cobhayor vaśinaś cāmbudharāś ca yonayaḥ //
                <span class="ref">Ks_4.43</span></p>
            
            
            <p id="Ks_4.44">
               tad idaṃ parirakṣa śobhane bhavitavyapriyasaṃgamaṃ vapuḥ <br />
               ravipītajalā tapātyaye punar oghena hi yujyate nadī //
                <span class="ref">Ks_4.44</span></p>
            
            
            <p id="Ks_4.45">
               itthaṃ rateḥ kim api bhūtam adṛśyarūpaṃ mandīcakāra maraṇavyavasāyabuddhim <br />
               tatpratyayāc ca kusumāyudhabandhur enām āśvāsayat sucaritārthapadair vacobhiḥ //
                <span class="ref">Ks_4.45</span></p>
            
            
            <p id="Ks_4.46">
               atha madanavadhūr upaplavāntaṃ vyasanakṛśā paripālayāṃ babhūva <br />
               śaśina iva divātanasya lekhā kiraṇaparikṣayadhūsarā pradoṣam //
                <span class="ref">Ks_4.46</span></p>
            
            </div>
         
         <div id="d1e5289">
            
            <p id="Ks_5.1">
               tathā samakṣaṃ dahatā manobhavaṃ pinākinā bhagnamanorathā satī <br />
               nininda rūpaṃ hṛdayena pārvatī priyeṣu saubhāgyaphalā hi cārutā //
                <span class="ref">Ks_5.1</span></p>
            
            
            <p id="Ks_5.2">
               iyeṣa sā kartum avandhyarūpatāṃ samādhim āsthāya tapobhir ātmanaḥ <br />
               avāpyate vā katham anyathā dvayaṃ tathāvidhaṃ prema patiś ca tādṛśaḥ //
                <span class="ref">Ks_5.2</span></p>
            
            
            <p id="Ks_5.3">
               niśamya caināṃ tapase kṛtodyamāṃ sutāṃ girīśapratisaktamānasām <br />
               uvāca menā parirabhya vakṣasā nivārayantī mahato munivratāt //
                <span class="ref">Ks_5.3</span></p>
            
            
            <p id="Ks_5.4">
               manīṣitāḥ santi gṛhe 'pi devatās tapaḥ kva vatse kva ca tāvakaṃ vapuḥ <br />
               padaṃ saheta bhramarasya pelavaṃ śirīśapuṣpaṃ na punaḥ patatriṇaḥ //
                <span class="ref">Ks_5.4</span></p>
            
            
            <p id="Ks_5.5">
               iti dhruvecchām anuśāsatī sutāṃ śaśāka menā na niyantum udyamāt <br />
               ka īpsitārthasthiraniścayaṃ manaḥ payaś ca nimnābhimukhaṃ pratīpayet //
                <span class="ref">Ks_5.5</span></p>
            
            
            <p id="Ks_5.6">
               kadā cid āsannasakhīmukhena sā manorathajñaṃ pitaraṃ manasvinī <br />
               ayācatāraṇyanivāsam ātmanaḥ phalodayāntāya tapaḥsamādhaye //
                <span class="ref">Ks_5.6</span></p>
            
            
            <p id="Ks_5.7">
               athānurūpābhiniveśatoṣiṇā kṛtābhyanujñā guruṇā garīyasā <br />
               prajāsu paścāt prathitaṃ tadākhyayā jagāma gaurī śikharaṃ śikhaṇḍimat //
                <span class="ref">Ks_5.7</span></p>
            
            
            <p id="Ks_5.8">
               vimucya sā hāram ahāryaniścayā vilolayaṣṭipraviluptacandanam <br />
               babandha bālāruṇababhru valkalaṃ payodharotsedhaviśīrṇasaṃhati //
                <span class="ref">Ks_5.8</span></p>
            
            
            <p id="Ks_5.9">
               yathā prasiddhair madhuraṃ śiroruhair jaṭābhir apy evam abhūt tadānanam <br />
               na śaṭpadaśreṇibhir eva paṅkajaṃ saśaivalāsaṅgam api prakāśate //
                <span class="ref">Ks_5.9</span></p>
            
            
            <p id="Ks_5.10">
               pratikṣaṇaṃ sā kṛtaromavikriyāṃ vratāya mauñjīṃ triguṇāṃ babhāra yām <br />
               akāri tatpūrvanibaddhayā tayā sarāgam asyā rasanāguṇāspadam //
                <span class="ref">Ks_5.10</span></p>
            
            
            <p id="Ks_5.11">
               visṛṣṭarāgād adharān nivartitaḥ stanāṅgarāgāruṇitāc ca kandukāt <br />
               kuśāṅkurādānaparikṣatāṅguliḥ kṛto 'kṣasūtrapraṇayī tayā karaḥ //
                <span class="ref">Ks_5.11</span></p>
            
            
            <p id="Ks_5.12">
               mahārhaśayyāparivartanacyutaiḥ svakeśapuṣpair api yā sma dūyate <br />
               aśeta sā bāhulatopadhāyinī niṣeduṣī sthaṇḍila eva kevale //
                <span class="ref">Ks_5.12</span></p>
            
            
            <p id="Ks_5.13">
               punar grahītuṃ niyamasthayā tayā dvaye 'pi nikṣepa ivārpitam dvayam <br />
               latāsu tanvīṣu vilāsaceṣṭitaṃ viloladṛṣṭaṃ hariṇāṅganāsu ca //
                <span class="ref">Ks_5.13</span></p>
            
            
            <p id="Ks_5.14">
               atandritā sā svayam eva vṛkṣakān ghaṭastanaprasravaṇair vyavardhayat <br />
               guho 'pi yeṣāṃ prathamāptajanmanāṃ na putravātsalyam apākariṣyati //
                <span class="ref">Ks_5.14</span></p>
            
            
            <p id="Ks_5.15">
               araṇyabījāñjalidānalālitās tathā ca tasyāṃ hariṇā viśaśvasuḥ <br />
               yathā tadīyair nayanaiḥ kutūhalāt puraḥ sakhīnām amimīta locane //
                <span class="ref">Ks_5.15</span></p>
            
            
            <p id="Ks_5.16">
               kṛtābhiśekāṃ hutajātavedasaṃ tvaguttarāsaṅgavatīm adhītinīm <br />
               digdṛkṣavas tām ṛṣayo 'bhyupāgaman na dharmavṛddheṣu vayaḥ samīkṣyate //
                <span class="ref">Ks_5.16</span></p>
            
            
            <p id="Ks_5.17">
               virodhisattvojjhitapūrvamatsaraṃ drumair abhīṣṭaprasavārcitātithi <br />
               navoṭajābhyantarasaṃbhṛtānalaṃ tapovanaṃ tac ca babhūva pāvanam //
                <span class="ref">Ks_5.17</span></p>
            
            
            <p id="Ks_5.18">
               yadā phalaṃ pūrvatapaḥsamādhinā na tāvatā labhyam amaṃsta kāṅkṣitam <br />
               tadānapekṣya svaśarīramārdavaṃ tapo mahat sā carituṃ pracakrame //
                <span class="ref">Ks_5.18</span></p>
            
            
            <p id="Ks_5.19">
               klamaṃ yayau kandukalīlayāpi yā tayā munīnāṃ caritaṃ vyagāhyata <br />
               dhruvaṃ vapuḥ kāñcanapadmanirmitaṃ mṛdu prakṛtyā ca sasāram eva ca //
                <span class="ref">Ks_5.19</span></p>
            
            
            <p id="Ks_5.20">
               śucau caturṇāṃ jvalatāṃ havirbhujāṃ śucismitā madhyagatā sumadhyamā <br />
               vijitya netrapratighātinīṃ prabhām ananyadṛṣṭiḥ savitāram aikṣata //
                <span class="ref">Ks_5.20</span></p>
            
            
            <p id="Ks_5.21">
               tathābhitaptaṃ savitur gabhastibhir mukhaṃ tadīyaṃ kamalaśriyaṃ dadhau <br />
               apāṅgayoḥ kevalam asya dīrghayoḥ śanaiḥ-śanaiḥ śyāmikayā kṛtaṃ padam //
                <span class="ref">Ks_5.21</span></p>
            
            
            <p id="Ks_5.22">
               ayācitopasthitam ambu kevalaṃ rasātmakasyoḍupateś ca raśmayaḥ <br />
               babhūva tasyāḥ kila pāraṇāvidhir na vṛkṣavṛttivyatiriktasādhanaḥ //
                <span class="ref">Ks_5.22</span></p>
            
            
            <p id="Ks_5.23">
               nikāmataptā vividhena vahninā nabhaścareṇendhanasaṃbhṛtena ca <br />
               tapātyaye vāribhir ukṣitā navair bhuvā sahoṣmāṇam amuñcad ūrdhvagam //
                <span class="ref">Ks_5.23</span></p>
            
            
            <p id="Ks_5.24">
               sthitāḥ kṣaṇaṃ pakṣmasu tāḍitādharāḥ payodharotsedhanipātacūrṇitāḥ <br />
               valīṣu tasyāḥ skhalitāḥ prapedire cireṇa nābhiṃ prathamodabindavaḥ //
                <span class="ref">Ks_5.24</span></p>
            
            
            <p id="Ks_5.25">
               śilāśayāṃ tām aniketavāsinīṃ nirantarāsv antaravātavṛṣṭiṣu <br />
               vyalokayann unmiṣitais taḍinmayair mahātapaḥsākṣya iva sthitāḥ kṣapāḥ //
                <span class="ref">Ks_5.25</span></p>
            
            
            <p id="Ks_5.26">
               nināya sātyantahimotkirānilāḥ sahasyarātrīr udavāsatatparā <br />
               parasparākrandini cakravākayoḥ puro viyukte mithune kṛpāvatī //
                <span class="ref">Ks_5.26</span></p>
            
            
            <p id="Ks_5.27">
               mukhena sā padmasugandhinā niśi pravepamānādharapatraśobhinā <br />
               tuṣāravṛṣṭikṣatapadmasaṃpadāṃ sarojasaṃdhānam ivākarod apām //
                <span class="ref">Ks_5.27</span></p>
            
            
            <p id="Ks_5.28">
               svayaṃviśīrṇadrumaparṇavṛttitā parā hi kāṣṭhā tapasas tayā punaḥ <br />
               tad apy apākīrṇam ataḥ priyaṃvadāṃ vadanty aparṇeti ca tāṃ purāvidaḥ //
                <span class="ref">Ks_5.28</span></p>
            
            
            <p id="Ks_5.29">
               mṛṇālikāpelavam evamādibhir vrataiḥ svam aṅgaṃ glapayanty aharniśam <br />
               tapaḥ śarīraiḥ kaṭhinair upārjitaṃ tapasvināṃ dūram adhaś cakāra sā //
                <span class="ref">Ks_5.29</span></p>
            
            
            <p id="Ks_5.30">
               athājināṣāḍhadharaḥ pragalbhavāg jvalann iva brahmamayena tejasā <br />
               viveśa kaścij jaṭilas tapovanaṃ śarīrabaddhaḥ prathamāśramo yathā //
                <span class="ref">Ks_5.30</span></p>
            
            
            <p id="Ks_5.31">
               tam ātitheyī bahumānapūrvayā saparyayā pratyudiyāya pārvatī <br />
               bhavanti sāmye 'pi niviṣṭacetasāṃ vapurviśeṣeṣv atigauravāḥ kriyāḥ //
                <span class="ref">Ks_5.31</span></p>
            
            
            <p id="Ks_5.32">
               vidhiprayuktāṃ parigṛhya satkriyāṃ pariśramaṃ nāma vinīya ca kṣaṇam <br />
               umāṃ sa paśyann ṛjunaiva cakṣuṣā pracakrame vaktum anujjhitakramaḥ //
                <span class="ref">Ks_5.32</span></p>
            
            
            <p id="Ks_5.33">
               api kriyārthaṃ sulabhaṃ samitkuśaṃ jalāny api snānavidhikṣamāṇi te <br />
               api svaśaktyā tapasi pravartase śarīram ādyaṃ khalu dharmasādhanam //
                <span class="ref">Ks_5.33</span></p>
            
            
            <p id="Ks_5.34">
               api tvadāvarjitavārisaṃbhṛtaṃ pravālam āsām anubandhi vīrudhām <br />
               cirojjhitālaktakapāṭalena te tulāṃ yad ārohati dantavāsasā //
                <span class="ref">Ks_5.34</span></p>
            
            
            <p id="Ks_5.35">
               api prasannaṃ hariṇeṣu te manaḥ karasthadarbhapraṇayāpahāriṣu <br />
               ya utpalākṣi pracalair vilocanais tavākṣisādṛśyam iva prayuñjate //
                <span class="ref">Ks_5.35</span></p>
            
            
            <p id="Ks_5.36">
               yad ucyate pārvati pāpavṛttaye na rūpam ity avyabhicāri tad vacaḥ <br />
               tathā hi te śīlam udāradarśane tapasvinām apy upadeśatāṃ gatam //
                <span class="ref">Ks_5.36</span></p>
            
            
            <p id="Ks_5.37">
               vikīrṇasaptarṣibaliprahāsibhis tathā na gāṅgaiḥ salilair divaś cyutaiḥ <br />
               yathā tvadīyaiś caritair anāvilair mahīdharaḥ pāvita eṣa sānvayaḥ //
                <span class="ref">Ks_5.37</span></p>
            
            
            <p id="Ks_5.38">
               anena dharmaḥ saviśeṣam adya me trivargasāraḥ pratibhāti bhāvini <br />
               tvayā manonirviṣayārthakāmayā yad eka eva pratigṛhya sevyate //
                <span class="ref">Ks_5.38</span></p>
            
            
            <p id="Ks_5.39">
               prayuktasatkāraviśeṣam ātmanā na māṃ paraṃ saṃpratipattum arhasi <br />
               yataḥ satāṃ saṃnatagātri saṃgataṃ manīṣibhiḥ sāptapadīnam ucyate //
                <span class="ref">Ks_5.39</span></p>
            
            
            <p id="Ks_5.40">
               ato 'tra kiṃcid bhavatīṃ bahukṣamāṃ dvijātibhāvād upapannacāpalaḥ <br />
               ayaṃ janaḥ praṣṭumanās tapodhane na ced rahasyaṃ prativaktum arhasi //
                <span class="ref">Ks_5.40</span></p>
            
            
            <p id="Ks_5.41">
               kule prasūtiḥ prathamasya vedhasas trilokasaundaryam ivoditaṃ vapuḥ <br />
               amṛgyam aiśvaryasukhaṃ navaṃ vayas tapaḥphalaṃ syāt kim ataḥ paraṃ vada //
                <span class="ref">Ks_5.41</span></p>
            
            
            <p id="Ks_5.42">
               bhavaty aniṣṭād api nāma duḥsahān manasvinīnāṃ pratipattir īdṛśī <br />
               vicāramārgaprahitena cetasā na dṛśyate tac ca kṛśodari tvayi //
                <span class="ref">Ks_5.42</span></p>
            
            
            <p id="Ks_5.43">
               alabhyaśokābhibhaveyam ākṛtir vimānanā subhru kutaḥ pitur gṛhe <br />
               parābhimarśo na tavāsti kaḥ karaṃ prasārayet pannagaratnasūcaye //
                <span class="ref">Ks_5.43</span></p>
            
            
            <p id="Ks_5.44">
               kim ity apāsyābharaṇāni yauvane dhṛtaṃ tvayā vārddhakaśobhi valkalam <br />
               vada pradoṣe sphuṭacandratārake vibhāvarī yady aruṇāya kalpate //
                <span class="ref">Ks_5.44</span></p>
            
            
            <p id="Ks_5.45">
               divaṃ yadi prārthayase vṛthā śramaḥ pituḥ pradeśās tava devabhūmayaḥ <br />
               athopayantāram alaṃ samādhinā na ratnam anviṣyati mṛgyate hi tat //
                <span class="ref">Ks_5.45</span></p>
            
            
            <p id="Ks_5.46">
               niveditaṃ niśvasitena soṣmaṇā manas tu me saṃśayam eva gāhate <br />
               na dṛśyate prārthayitavya eva te bhaviṣyati prārthitadurlabhaḥ katham //
                <span class="ref">Ks_5.46</span></p>
            
            
            <p id="Ks_5.47">
               aho sthiraḥ ko 'pi tavepsito yuvā cirāya karṇotpalaśūnyatāṃ gate <br />
               upekṣate yaḥ ślathalambinīr jaṭāḥ kapoladeśe kalamāgrapiṅgalāḥ //
                <span class="ref">Ks_5.47</span></p>
            
            
            <p id="Ks_5.48">
               munivratais tvām atimātrakarśitāṃ divākarāpluṣṭavibhūṣaṇāspadām <br />
               śaśāṅkalekhām iva paśyato divā sacetasaḥ kasya mano na dūyate //
                <span class="ref">Ks_5.48</span></p>
            
            
            <p id="Ks_5.49">
               avaimi saubhāgyamadena vañcitaṃ tava priyaṃ yaś caturāvalokinaḥ <br />
               karoti lakṣyaṃ ciram asya cakṣuṣo na vaktram ātmīyam arālapakṣmaṇaḥ //
                <span class="ref">Ks_5.49</span></p>
            
            
            <p id="Ks_5.50">
               kiyac ciraṃ śrāmyasi gauri vidyate mamāpi pūrvāśramasaṃcitaṃ tapaḥ <br />
               tadardhabhāgena labhasva kāṅkṣitaṃ varaṃ tam icchāmi ca sādhu veditum //
                <span class="ref">Ks_5.50</span></p>
            
            
            <p id="Ks_5.51">
               iti praviśyābhihitā dvijanmanā manogataṃ sā na śaśāka śaṃsitum <br />
               atho vayasyāṃ paripārśvavartinīṃ vivartitānañjananetram aikṣata //
                <span class="ref">Ks_5.51</span></p>
            
            
            <p id="Ks_5.52">
               sakhī tadīyā tam uvāca varṇinaṃ nibodha sādho tava cet kutūhalam <br />
               yadartham ambhojam ivoṣṇavāraṇaṃ kṛtaṃ tapaḥsādhanam etayā vapuḥ //
                <span class="ref">Ks_5.52</span></p>
            
            
            <p id="Ks_5.53">
               iyaṃ mahendraprabhṛtīn adhiśriyaś caturdigīśān avamatya māninī <br />
               arūpahāryaṃ madanasya nigrahāt pinākapāṇiṃ patim āptum icchati //
                <span class="ref">Ks_5.53</span></p>
            
            
            <p id="Ks_5.54">
               asahyahuṃkāranivartitaḥ purā purārim aprāptamukhaḥ śilīmukhaḥ <br />
               imāṃ hṛdi vyāyatapātam akṣaṇod viśīrṇamūrter api puṣpadhanvanaḥ //
                <span class="ref">Ks_5.54</span></p>
            
            
            <p id="Ks_5.55">
               tadāprabhṛty unmadanā pitur gṛhe lalāṭikācandanadhūsarālakā <br />
               na jātu bālā labhate sma nirvṛtiṃ tuṣārasaṃghātaśilātaleṣv api //
                <span class="ref">Ks_5.55</span></p>
            
            
            <p id="Ks_5.56">
               upāttavarṇe carite pinākinaḥ sabāṣpakaṇṭhaskhalitaiḥ padair iyam <br />
               anekaśaḥ kinnararājakanyakā vanāntasaṃgītasakhīr arodayat //
                <span class="ref">Ks_5.56</span></p>
            
            
            <p id="Ks_5.57">
               tribhāgaśeṣāsu niśāsu ca kṣaṇam nimīlya netre sahasā vyabudhyata <br />
               kva nīlakaṇṭha vrajasīty alakṣyavāg asatyakaṇṭhārpitabāhubandhanā //
                <span class="ref">Ks_5.57</span></p>
            
            
            <p id="Ks_5.58">
               yadā budhaiḥ sarvagatas tvam ucyase na vetsi bhāvastham imaṃ janaṃ katham <br />
               iti svahastāllikhitaś ca mugdhayā rahasy upālabhyata candraśekharaḥ //
                <span class="ref">Ks_5.58</span></p>
            
            
            <p id="Ks_5.59">
               yadā ca tasyādhigame jagatpater apaśyad anyaṃ na vidhiṃ vicinvatī <br />
               tadā sahāsmābhir anujñayā guror iyaṃ prapannā tapase tapovanam //
                <span class="ref">Ks_5.59</span></p>
            
            
            <p id="Ks_5.60">
               drumeṣu sakhyā kṛtajanmasu svayaṃ phalaṃ tapaḥsākṣiṣu dṛṣṭam eṣv api <br />
               na ca prarohābhimukho 'pi dṛśyate manoratho 'syāḥ śaśimaulisaṃśrayaḥ //
                <span class="ref">Ks_5.60</span></p>
            
            
            <p id="Ks_5.61">
               na vedmi sa prārthitadurlabhaḥ kadā sakhībhir asrottaram īkṣitām imām <br />
               tapaḥkṛśām abhyupapatsyate sakhīṃ vṛṣeva sītāṃ tadavagrahakṣatām //
                <span class="ref">Ks_5.61</span></p>
            
            
            <p id="Ks_5.62">
               agūḍhasadbhāvam itīṅgitajñayā nivedito naiṣṭhikasundaras tayā <br />
               ayīdam evaṃ parihāsa ity umām apṛcchad avyañjitaharṣalakṣaṇaḥ //
                <span class="ref">Ks_5.62</span></p>
            
            
            <p id="Ks_5.63">
               athāgrahaste mukulīkṛtāṅgulau samarpayantī sphaṭikākṣamālikām <br />
               kathaṃ cid adres tanayā mitākṣaraṃ ciravyavasthāpitavāg abhāṣata //
                <span class="ref">Ks_5.63</span></p>
            
            
            <p id="Ks_5.64">
               yathā śrutaṃ vedavidāṃ vara tvayā jano 'yam uccaiḥpadalaṅghanotsukaḥ <br />
               tapaḥ kiledaṃ tadavāptisādhanaṃ manorathānām agatir na vidyate //
                <span class="ref">Ks_5.64</span></p>
            
            
            <p id="Ks_5.65">
               athāha varṇī vidito maheśvaras tadarthinī tvaṃ punar eva vartase <br />
               amaṅgalābhyāsaratiṃ vicintya taṃ tavānuvṛttiṃ na ca kartum utsahe //
                <span class="ref">Ks_5.65</span></p>
            
            
            <p id="Ks_5.66">
               avastunirbandhapare kathaṃ nu te karo 'yam āmuktavivāhakautukaḥ <br />
               kareṇa śaṃbhor valayīkṛtāhinā sahiṣyate tatprathamāvalambanam //
                <span class="ref">Ks_5.66</span></p>
            
            
            <p id="Ks_5.67">
               tvam eva tāvat paricintaya svayaṃ kadā cid ete yadi yogam arhataḥ <br />
               vadhūdukūlaṃ kalahaṃsalakṣaṇaṃ gajājinaṃ śoṇitabinduvarṣi ca //
                <span class="ref">Ks_5.67</span></p>
            
            
            <p id="Ks_5.68">
               catuṣkapuṣpaprakarāvikīrṇayoḥ paro 'pi ko nāma tavānumanyate <br />
               alaktakāṅkāni padāni pādayor vikīrṇakeśāsu paretabhūmiṣu //
                <span class="ref">Ks_5.68</span></p>
            
            
            <p id="Ks_5.69">
               ayuktarūpaṃ kim ataḥ paraṃ vada trinetravakṣaḥ sulabhaṃ tavāpi yat <br />
               stanadvaye 'smin haricandanāspade padaṃ citābhasmarajaḥ kariṣyati //
                <span class="ref">Ks_5.69</span></p>
            
            
            <p id="Ks_5.70">
               iyaṃ ca te 'nyā purato viḍambanā yad ūḍhayā vāraṇarājahāryayā <br />
               vilokya vṛddhokṣam adhiṣṭhitaṃ tvayā mahājanaḥ smeramukho bhaviṣyati //
                <span class="ref">Ks_5.70</span></p>
            
            
            <p id="Ks_5.71">
               dvayaṃ gataṃ saṃprati śocanīyatāṃ samāgamaprārthanayā kapālinaḥ <br />
               kalā ca sā kāntimatī kalāvatas tvam asya lokasya ca netrakaumudī //
                <span class="ref">Ks_5.71</span></p>
            
            
            <p id="Ks_5.72">
               vapur virūpākṣam alakṣyajanmatā digambaratvena niveditaṃ vasu <br />
               vareṣu yad bālamṛgākṣi mṛgyate tad asti kiṃ vyastam api trilocane //
                <span class="ref">Ks_5.72</span></p>
            
            
            <p id="Ks_5.73">
               nivartayāsmād asadīpsitān manaḥ kva tadvidhas tvaṃ kva ca puṇyalakṣaṇā <br />
               apekṣyate sādhujanena vaidikī śmaśānaśūlasya na yūpasatkriyā //
                <span class="ref">Ks_5.73</span></p>
            
            
            <p id="Ks_5.74">
               iti dvijātau pratikūlavādini pravepamānādharalakṣyakopayā <br />
               vikuñcitabhrūlatam āhite tayā vilocane tiryag upāntalohite //
                <span class="ref">Ks_5.74</span></p>
            
            
            <p id="Ks_5.75">
               uvāca cainaṃ paramārthato haraṃ na vetsi nūnaṃ yata evam āttha mām <br />
               alokasāmānyam acintyahetukaṃ dviṣanti mandāś caritaṃ mahātmanām //
                <span class="ref">Ks_5.75</span></p>
            
            
            <p id="Ks_5.76">
               vipatpratīkārapareṇa maṅgalaṃ niṣevyate bhūtisamutsukena vā <br />
               jagaccharaṇyasya nirāśiṣaḥ sataḥ kim ebhir āśopahatātmavṛttibhiḥ //
                <span class="ref">Ks_5.76</span></p>
            
            
            <p id="Ks_5.77">
               akiñcanaḥ san prabhavaḥ sa saṃpadāṃ trilokanāthaḥ pitṛsadmagocaraḥ <br />
               sa bhīmarūpaḥ śiva ity udīryate na santi yāthārthyavidaḥ pinākinaḥ //
                <span class="ref">Ks_5.77</span></p>
            
            
            <p id="Ks_5.78">
               vibhūṣaṇodbhāsi pinaddhabhogi vā gajājinālambi dukūladhāri vā <br />
               kapāli vā syād atha venduśekharaṃ na viśvamūrter avadhāryate vapuḥ //
                <span class="ref">Ks_5.78</span></p>
            
            
            <p id="Ks_5.79">
               tadaṅgasaṃsargam avāpya kalpate dhruvaṃ citābhasmarajo viśuddhaye <br />
               tathā hi nṛtyābhinayakriyācyutaṃ vilipyate maulibhir ambaraukasāṃ //
                <span class="ref">Ks_5.79</span></p>
            
            
            <p id="Ks_5.80">
               asaṃpadas tasya vṛṣeṇa gacchataḥ prabhinnadigvāraṇavāhano vṛṣā <br />
               karoti pādāv upagamya maulinā vinidramandārarajoruṇāṅgulī //
                <span class="ref">Ks_5.80</span></p>
            
            
            <p id="Ks_5.81">
               vivakṣatā doṣam api cyutātmanā tvayaikam īśaṃ prati sādhu bhāṣitam <br />
               yam āmananty ātmabhuvo 'pi kāraṇaṃ kathaṃ sa lakṣyaprabhavo bhaviṣyati //
                <span class="ref">Ks_5.81</span></p>
            
            
            <p id="Ks_5.82">
               alaṃ vivādena yathā śrutas tvayā tathāvidhas tāvad aśeṣam astu saḥ <br />
               mamātra bhāvaikarasaṃ manaḥ sthitaṃ na kāmavṛttir vacanīyam īkṣate //
                <span class="ref">Ks_5.82</span></p>
            
            
            <p id="Ks_5.83">
               nivāryatām āli kim apy ayaṃ baṭuḥ punar vivakṣuḥ sphuritottarādharaḥ <br />
               na kevalaṃ yo mahato 'pabhāṣate śṛṇoti tasmād api yaḥ sa pāpabhāk //
                <span class="ref">Ks_5.83</span></p>
            
            
            <p id="Ks_5.84">
               ito gamiśyāmy athaveti vādinī cacāla bālā stanabhinnavalkalā <br />
               svarūpam āsthāya ca tāṃ kṛtasmitaḥ samālalambe vṛṣarājaketanaḥ //
                <span class="ref">Ks_5.84</span></p>
            
            
            <p id="Ks_5.85">
               taṃ vīkṣya vepathumatī sarasāṅgayaṣṭir nikṣepaṇāya padam uddhṛtam udvahantī <br />
               mārgācalavyatikarākuliteva sindhuḥ śailādhirājatanayā na yayau na tasthau //
                <span class="ref">Ks_5.85</span></p>
            
            
            <p id="Ks_5.86">
               adyaprabhṛty avanatāṅgi tavāsmi dāsaḥ krītas tapobhir iti vādini candramaulau <br />
               ahnāya sā niyamajaṃ klamam utsasarja kleśaḥ phalena hi punar navatāṃ vidhatte //
                <span class="ref">Ks_5.86</span></p>
            
            </div>
         
         <div id="d1e6941">
            
            <p id="Ks_6.1">
               atha viśvātmane gaurī saṃdideśa mithaḥ sakhīm <br />
               dātā me bhūbhṛtāṃ nāthaḥ pramāṇīkriyatām iti //
                <span class="ref">Ks_6.1</span></p>
            
            
            <p id="Ks_6.2">
               tayā vyāhṛtasaṃdeśā sā babhau nibhṛtā priye <br />
               cūtayaṣṭir ivābhyāṣye madhau parabhṛtāmukhī //
                <span class="ref">Ks_6.2</span></p>
            
            
            <p id="Ks_6.3">
               sa tatheti pratijñāya visṛjya katham apy umām <br />
               ṛṣīñ jyotirmayān sapta sasmāra smaraśāsanaḥ //
                <span class="ref">Ks_6.3</span></p>
            
            
            <p id="Ks_6.4">
               te prabhāmaṇḍalair vyoma dyotayantas tapodhanāḥ <br />
               sārundhatīkāḥ sapadi prādur āsan puraḥ prabhoḥ //
                <span class="ref">Ks_6.4</span></p>
            
            
            <p id="Ks_6.5">
               āplutās tīramandārakusumotkiravīciṣu <br />
               ākāśagaṅgāsrotassu diṅnāgamadagandhiṣu //
                <span class="ref">Ks_6.5</span></p>
            
            
            <p id="Ks_6.6">
               muktāyajñopavītāni bibhrato haimavalkalāḥ <br />
               ratnākṣasūtrāḥ pravrajyāṃ kalpavṛkṣā ivāśritāḥ //
                <span class="ref">Ks_6.6</span></p>
            
            
            <p id="Ks_6.7">
               adhaḥpravarttitāśvena samāvarjitaketunā <br />
               sahasraraśminā śaśvat sapramāṇam udīkṣitāḥ //
                <span class="ref">Ks_6.7</span></p>
            
            
            <p id="Ks_6.8">
               āsaktabāhulatayā sārdham uddhṛtayā bhuvā <br />
               mahāvarāhadaṃṣṭrāyāṃ viśrāntāḥ pralayāpadi //
                <span class="ref">Ks_6.8</span></p>
            
            
            <p id="Ks_6.9">
               sargaśeṣapraṇayanād viśvayoner anantaram <br />
               purātanāḥ purāvidbhir dhātāra iti kīrtitāḥ //
                <span class="ref">Ks_6.9</span></p>
            
            
            <p id="Ks_6.10">
               prāktanānāṃ viśuddhānāṃ paripākam upeyuṣām <br />
               tapasām upabhuñjānāḥ phalāny api tapasvinaḥ //
                <span class="ref">Ks_6.10</span></p>
            
            
            <p id="Ks_6.11">
               teṣāṃ madhyagatā sādhvī patyuḥ pādārpitekṣaṇā <br />
               sākṣād iva tapaḥsiddhir babhāse bahv arundhatī //
                <span class="ref">Ks_6.11</span></p>
            
            
            <p id="Ks_6.12">
               tām agauravabhedena munīṃś cāpaśyad īśvaraḥ <br />
               strī pumān ity anāsthaiṣā vṛttaṃ hi mahitaṃ satām //
                <span class="ref">Ks_6.12</span></p>
            
            
            <p id="Ks_6.13">
               taddarśanād abhūc chambhor bhūyān dārārtham ādaraḥ <br />
               kriyāṇāṃ khalu dharmyāṇāṃ satpatnyo mūlasādhanam //
                <span class="ref">Ks_6.13</span></p>
            
            
            <p id="Ks_6.14">
               dharmeṇāpi padaṃ śarve kārite pārvatīṃ prati <br />
               pūrvāparādhabhītasya kāmasyocchvāsitaṃ manaḥ //
                <span class="ref">Ks_6.14</span></p>
            
            
            <p id="Ks_6.15">
               atha te munayaḥ sarve mānayitvā jagadgurum <br />
               idam ūcur anūcānāḥ prītikaṇṭakitatvacaḥ //
                <span class="ref">Ks_6.15</span></p>
            
            
            <p id="Ks_6.16">
               yad brahma samyag āmnātaṃ yad agnau vidhinā hutam <br />
               yac ca taptaṃ tapas tasya vipakvaṃ phalam adya naḥ //
                <span class="ref">Ks_6.16</span></p>
            
            
            <p id="Ks_6.17">
               yad adhyakṣeṇa jagatāṃ vayam āropitās tvayā <br />
               manorathasyāviṣayaṃ manoviṣayam ātmanaḥ //
                <span class="ref">Ks_6.17</span></p>
            
            
            <p id="Ks_6.18">
               yasya cetasi vartethāḥ sa tāvat kṛtināṃ varaḥ <br />
               kiṃ punar brahmayoner yas tava cetasi vartate //
                <span class="ref">Ks_6.18</span></p>
            
            
            <p id="Ks_6.19">
               satyam arkāc ca somāc ca param adhyāsmahe padam <br />
               adya tūccaistaraṃ tasmāt smaraṇānugrahāt tava //
                <span class="ref">Ks_6.19</span></p>
            
            
            <p id="Ks_6.20">
               tvatsaṃbhāvitam ātmānaṃ bahu manyāmahe vayam <br />
               prāyaḥ pratyayam ādhatte svaguṇeṣūttamādaraḥ //
                <span class="ref">Ks_6.20</span></p>
            
            
            <p id="Ks_6.21">
               yā naḥ prītir virūpākṣa tvadanudhyānasaṃbhavā <br />
               sā kim āvedyate tubhyam antarātmāsi dehinām //
                <span class="ref">Ks_6.21</span></p>
            
            
            <p id="Ks_6.22">
               sākṣād dṛṣṭo 'si na punar vidmas tvāṃ vayam añjasā <br />
               prasīda kathayātmānaṃ na dhiyāṃ pathi vartase //
                <span class="ref">Ks_6.22</span></p>
            
            
            <p id="Ks_6.23">
               kiṃ yena sṛjasi vyaktam uta yena bibharṣi tat <br />
               atha viśvasya saṃhartā bhāgaḥ katama eṣa te //
                <span class="ref">Ks_6.23</span></p>
            
            
            <p id="Ks_6.24">
               athavā sumahaty eṣā prārthanā deva tiṣṭhatu <br />
               cintitopasthitāṃs tāvac chādhi naḥ karavāma kim //
                <span class="ref">Ks_6.24</span></p>
            
            
            <p id="Ks_6.25">
               atha mauligatasyendor viśadair daśanāṃśubhiḥ <br />
               upacinvan prabhāṃ tanvīṃ pratyāha parameśvaraḥ //
                <span class="ref">Ks_6.25</span></p>
            
            
            <p id="Ks_6.26">
               viditaṃ vo yathā svārthā na me kāścit pravṛttayaḥ <br />
               nanu mūrtibhir aṣṭābhir itthaṃbhūto 'smi sūcitaḥ //
                <span class="ref">Ks_6.26</span></p>
            
            
            <p id="Ks_6.27">
               so 'haṃ tṛṣṇāturair vṛṣṭiṃ vidyutvān iva cātakaiḥ <br />
               ariviprakṛtair devaiḥ prasūtiṃ prati yācitaḥ //
                <span class="ref">Ks_6.27</span></p>
            
            
            <p id="Ks_6.28">
               ata āhartum icchāmi pārvatīm ātmajanmane <br />
               utpattaye havirbhoktur yajamāna ivāraṇim //
                <span class="ref">Ks_6.28</span></p>
            
            
            <p id="Ks_6.29">
               tām asmadarthe yuṣmābhir yācitavyo himālayaḥ <br />
               vikriyāyai na kalpante saṃbandhāḥ sadanuṣṭhitāḥ //
                <span class="ref">Ks_6.29</span></p>
            
            
            <p id="Ks_6.30">
               unnatena sthitimatā dhuram udvahatā bhuvaḥ <br />
               tena yojitasaṃbandhaṃ vitta mām apy avañcitam //
                <span class="ref">Ks_6.30</span></p>
            
            
            <p id="Ks_6.31">
               evaṃ vācyaḥ sa kanyārtham iti vo nopadiśyate <br />
               bhavatpraṇītam ācāram āmananti hi sādhavaḥ //
                <span class="ref">Ks_6.31</span></p>
            
            
            <p id="Ks_6.32">
               āryāpy arundhatī tatra vyāpāraṃ kartuṃ arhati <br />
               prāyeṇaivaṃvidhe kārye purandhrīṇāṃ pragalbhatā //
                <span class="ref">Ks_6.32</span></p>
            
            
            <p id="Ks_6.33">
               tat prayātauṣadhiprasthaṃ siddhaye himavatpuram <br />
               mahākośīprapāte 'smin saṃgamaḥ punar eva naḥ //
                <span class="ref">Ks_6.33</span></p>
            
            
            <p id="Ks_6.34">
               tasmin saṃyaminām ādye jāte pariṇayonmukhe <br />
               jahuḥ parigrahavrīḍāṃ prājāpatyās tapasvinaḥ //
                <span class="ref">Ks_6.34</span></p>
            
            
            <p id="Ks_6.35">
               tataḥ paramam ity uktvā pratasthe munimaṇḍalam <br />
               bhagavān api saṃprāptaḥ prathamoddiṣṭam āspadam //
                <span class="ref">Ks_6.35</span></p>
            
            
            <p id="Ks_6.36">
               te cākāśam asiśyāmam utpatya paramarṣayaḥ <br />
               āsedur oṣadhiprasthaṃ manasā samaraṃhasaḥ //
                <span class="ref">Ks_6.36</span></p>
            
            
            <p id="Ks_6.37">
               alakām ativāhyeva vasatiṃ vasusaṃpadām <br />
               svargābhiṣyandavamanaṃ kṛtvevopaniveśitam //
                <span class="ref">Ks_6.37</span></p>
            
            
            <p id="Ks_6.38">
               gaṅgāsrotaḥparikṣiptavaprāntarjvalitauṣadhi <br />
               bṛhanmaṇiśilāsālaṃ guptāv api manoharam //
                <span class="ref">Ks_6.38</span></p>
            
            
            <p id="Ks_6.39">
               jitasiṃhabhayā nāgā yatrāśvā bilayonayaḥ <br />
               yakṣāḥ kiṃpuruṣāḥ paurā yoṣito vanadevatāḥ //
                <span class="ref">Ks_6.39</span></p>
            
            
            <p id="Ks_6.40">
               śikharāsaktameghānāṃ vyajante yatra veśmanām <br />
               anugarjitasaṃdigdhāḥ karaṇair murajasvanāḥ //
                <span class="ref">Ks_6.40</span></p>
            
            
            <p id="Ks_6.41">
               yatra kalpadrumair eva vilolaviṭapāṃśukaiḥ <br />
               gṛhayantrapatākāśrīr apaurādaranirmitā //
                <span class="ref">Ks_6.41</span></p>
            
            
            <p id="Ks_6.42">
               yatra sphaṭikaharmyeṣu naktam āpānabhūmiṣu <br />
               jyotiṣāṃ pratibimbāni prāpnuvanty upahāratām //
                <span class="ref">Ks_6.42</span></p>
            
            
            <p id="Ks_6.43">
               yatrauṣadhiprakāśena naktaṃ darśitasaṃcarāḥ <br />
               anabhijñās tamisrāṇāṃ durdineṣv abhisārikāḥ //
                <span class="ref">Ks_6.43</span></p>
            
            
            <p id="Ks_6.44">
               yauvanāntaṃ vayo yasminn ātaṅkaḥ kusumāyudhaḥ <br />
               ratikhedasamutpannā nidrā saṃjñāviparyayaḥ //
                <span class="ref">Ks_6.44</span></p>
            
            
            <p id="Ks_6.45">
               bhrūbhedibhiḥ sakampoṣṭhair lalitāṅgulitarjanaiḥ <br />
               yatra kopaiḥ kṛtāḥ strīṇām āprasādārthinaḥ priyāḥ //
                <span class="ref">Ks_6.45</span></p>
            
            
            <p id="Ks_6.46">
               saṃtānakatarucchāyāsuptavidyādharādhvagam <br />
               yasya copavanaṃ bāhyaṃ sugandhir gandhamādanaḥ //
                <span class="ref">Ks_6.46</span></p>
            
            
            <p id="Ks_6.47">
               atha te munayo divyāḥ prekṣya haimavataṃ puram <br />
               svargābhisaṃdhisukṛtaṃ vañcanām iva menire //
                <span class="ref">Ks_6.47</span></p>
            
            
            <p id="Ks_6.48">
               te sadmani girer vegād unmukhadvāḥsthavīkṣitāḥ <br />
               avaterur jaṭābhārair likhitānalaniścalaiḥ //
                <span class="ref">Ks_6.48</span></p>
            
            
            <p id="Ks_6.49">
               gaganād avatīrṇā sā yathāvṛddhapurassarā <br />
               toyāntar bhāskarālīva reje muniparamparā //
                <span class="ref">Ks_6.49</span></p>
            
            
            <p id="Ks_6.50">
               tān arghyān arghyam ādāya dūrāt pratyudyayau giriḥ <br />
               namayan sāragurubhiḥ pādanyāsair vasundharām //
                <span class="ref">Ks_6.50</span></p>
            
            
            <p id="Ks_6.51">
               dhātutāmrādharaḥ prāṃśur devadārubṛhadbhujaḥ <br />
               prakṛtyaiva śiloraskaḥ suvyakto himavān iti //
                <span class="ref">Ks_6.51</span></p>
            
            
            <p id="Ks_6.52">
               vidhiprayuktasatkāraiḥ svayaṃ mārgasya darśakaḥ <br />
               sa tair ākramayām āsa śuddhāntaṃ śuddhakarmabhiḥ //
                <span class="ref">Ks_6.52</span></p>
            
            
            <p id="Ks_6.53">
               tatra vetrāsanāsīnān kṛtāsanaparigrahaḥ <br />
               ity uvāceśvarān vācaṃ prāñjaliḥ pṛthivīdharaḥ //
                <span class="ref">Ks_6.53</span></p>
            
            
            <p id="Ks_6.54">
               apameghodayaṃ varṣam adṛṣṭakusumaṃ phalam <br />
               atarkitopapannaṃ vo darśanaṃ pratibhāti me //
                <span class="ref">Ks_6.54</span></p>
            
            
            <p id="Ks_6.55">
               mūḍhaṃ buddham ivātmānaṃ haimībhūtam ivāyasam <br />
               bhūmer divam ivārūḍhaṃ manye bhavadanugrahāt //
                <span class="ref">Ks_6.55</span></p>
            
            
            <p id="Ks_6.56">
               adyaprabhṛti bhūtānām adhigamyo 'smi śuddhaye <br />
               yad adhyāsitam arhadbhis tad dhi tīrthaṃ pracakṣate //
                <span class="ref">Ks_6.56</span></p>
            
            
            <p id="Ks_6.57">
               avaimi pūtam ātmānaṃ dvayenaiva dvijottamāḥ <br />
               mūrdhni gaṅgāprapātena dhautapādāmbhasā ca vaḥ //
                <span class="ref">Ks_6.57</span></p>
            
            
            <p id="Ks_6.58">
               jaṅgamaṃ praiṣyabhāve vaḥ sthāvaraṃ caraṇāṅkitam <br />
               vibhaktānugrahaṃ manye dvirūpam api me vapuḥ //
                <span class="ref">Ks_6.58</span></p>
            
            
            <p id="Ks_6.59">
               bhavatsaṃbhāvanotthāya paritoṣāya mūrcchate <br />
               api vyāptadigantāni nāṅgāni prabhavanti me //
                <span class="ref">Ks_6.59</span></p>
            
            
            <p id="Ks_6.60">
               na kevalaṃ darīsaṃsthaṃ bhāsvatāṃ darśanena vaḥ <br />
               antargatam apāstaṃ me rajaso 'pi paraṃ tamaḥ //
                <span class="ref">Ks_6.60</span></p>
            
            
            <p id="Ks_6.61">
               kartavyaṃ vo na paśyāmi syāc cet kiṃ nopapadyate <br />
               śaṅke matpāvanāyaiva prasthānaṃ bhavatām iha //
                <span class="ref">Ks_6.61</span></p>
            
            
            <p id="Ks_6.62">
               tathāpi tāvat kasmiṃś cid ājñāṃ me dātum arhatha <br />
               viniyogaprasādā hi kiṅkarāḥ prabhaviṣṇuṣu //
                <span class="ref">Ks_6.62</span></p>
            
            
            <p id="Ks_6.63">
               ete vayam amī dārāḥ kanyeyaṃ kulajīvitam <br />
               brūta yenātra vaḥ kāryam anāsthā bāhyavastuṣu //
                <span class="ref">Ks_6.63</span></p>
            
            
            <p id="Ks_6.64">
               ity ūcivāṃs tam evārthaṃ darīmukhavisarpiṇā <br />
               dvir iva pratiśabdena vyājahāra himālayaḥ //
                <span class="ref">Ks_6.64</span></p>
            
            
            <p id="Ks_6.65">
               athāṅgirasam agraṇyam udāharaṇavastuṣu <br />
               ṛṣayaś codayām āsuḥ pratyuvāca sa bhūdharam //
                <span class="ref">Ks_6.65</span></p>
            
            
            <p id="Ks_6.66">
               upapannam idaṃ sarvam ataḥ param api tvayi <br />
               manasaḥ śikharāṇāṃ ca sadṛśī te samunnatiḥ //
                <span class="ref">Ks_6.66</span></p>
            
            
            <p id="Ks_6.67">
               sthāne tvāṃ sthāvarātmānaṃ viṣṇum āhus tathā hi te <br />
               carācarāṇāṃ bhūtānāṃ kukṣir ādhāratāṃ gataḥ //
                <span class="ref">Ks_6.67</span></p>
            
            
            <p id="Ks_6.68">
               gām adhāsyat kathaṃ nāgo mṛṇālamṛdubhiḥ phaṇaiḥ <br />
               ā rasātalamūlāt tvam avālambiṣyathā na cet //
                <span class="ref">Ks_6.68</span></p>
            
            
            <p id="Ks_6.69">
               acchinnāmalasaṃtānāḥ samudrormyanivāritāḥ <br />
               punanti lokān puṇyatvāt kīrtayaḥ saritaś ca te //
                <span class="ref">Ks_6.69</span></p>
            
            
            <p id="Ks_6.70">
               yathaiva ślāghyate gaṅgā pādena parameṣṭhinaḥ <br />
               prabhaveṇa dvitīyena tathaivocchirasā tvayā //
                <span class="ref">Ks_6.70</span></p>
            
            
            <p id="Ks_6.71">
               tiryag ūrdhvam adhastāc ca vyāpako mahimā hareḥ <br />
               trivikramodyatasyāsīt sa ca svābhāvikas tava //
                <span class="ref">Ks_6.71</span></p>
            
            
            <p id="Ks_6.72">
               yajñabhāgabhujāṃ madhye padam ātasthuṣā tvayā <br />
               uccair hiraṇmayaṃ śṛṅgaṃ sumeror vitathīkṛtam //
                <span class="ref">Ks_6.72</span></p>
            
            
            <p id="Ks_6.73">
               kāṭhinyaṃ sthāvare kāye bhavatā sarvam arpitam <br />
               idaṃ tu bhaktinamraṃ te satām ārādhanaṃ vapuḥ //
                <span class="ref">Ks_6.73</span></p>
            
            
            <p id="Ks_6.74">
               tad āgamanakāryaṃ naḥ śṛṇu kāryaṃ tavaiva tat <br />
               śreyasām upadeśāt tu vayam atrāṃśabhāginaḥ //
                <span class="ref">Ks_6.74</span></p>
            
            
            <p id="Ks_6.75">
               aṇimādiguṇopetam aspṛṣṭapuruṣāntaram <br />
               śabdam īśvara ity uccaiḥ sārdhacandraṃ bibharti yaḥ //
                <span class="ref">Ks_6.75</span></p>
            
            
            <p id="Ks_6.76">
               kalpitānyonyasāmarthyaiḥ pṛthivyādibhir ātmani <br />
               yenedaṃ dhriyate viśvaṃ dhuryair yānam ivādhvani //
                <span class="ref">Ks_6.76</span></p>
            
            
            <p id="Ks_6.77">
               yogino yaṃ vicinvanti kṣetrābhyantaravartinam <br />
               anāvṛttibhayaṃ yasya padam āhur manīṣiṇaḥ //
                <span class="ref">Ks_6.77</span></p>
            
            
            <p id="Ks_6.78">
               sa te duhitaraṃ sākṣāt sākṣī viśvasya karmaṇaḥ <br />
               vṛṇute varadaḥ śaṃbhur asmatsaṃkrāmitaiḥ padaiḥ //
                <span class="ref">Ks_6.78</span></p>
            
            
            <p id="Ks_6.79">
               tam artham iva bhāratyā sutayā yoktum arhasi <br />
               aśocyā hi pituḥ kanyā sadbhartre pratipāditā //
                <span class="ref">Ks_6.79</span></p>
            
            
            <p id="Ks_6.80">
               yāvad etāni bhūtāni sthāvarāṇi carāṇi ca <br />
               mātaraṃ kalpayanty enām īśo hi jagataḥ pitā //
                <span class="ref">Ks_6.80</span></p>
            
            
            <p id="Ks_6.81">
               praṇamya śitikaṇṭhāya vibudhās tadanantaram <br />
               caraṇau rañjayanty asyāś cūḍāmaṇimarīcibhiḥ //
                <span class="ref">Ks_6.81</span></p>
            
            
            <p id="Ks_6.82">
               umā vadhūr bhavān dātā yācitāra ime vayam <br />
               varaḥ śaṃbhur alaṃ hy eṣa tvatkulodbhūtaye vidhiḥ //
                <span class="ref">Ks_6.82</span></p>
            
            
            <p id="Ks_6.83">
               astotuḥ stūyamānasya vandyasyānanyavandinaḥ <br />
               sutāsaṃbandhavidhinā bhava viśvaguror guruḥ //
                <span class="ref">Ks_6.83</span></p>
            
            
            <p id="Ks_6.84">
               evaṃ vādini devarṣau pārśve pitur adhomukhī <br />
               līlākamalapatrāṇi gaṇayām āsa pārvatī //
                <span class="ref">Ks_6.84</span></p>
            
            
            <p id="Ks_6.85">
               śailaḥ saṃpūrṇakāmo 'pi menāmukham udaikṣata <br />
               prāyeṇa gṛhiṇīnetrāḥ kanyārthe hi kuṭumbinaḥ //
                <span class="ref">Ks_6.85</span></p>
            
            
            <p id="Ks_6.86">
               mene menāpi tat sarvaṃ patyuḥ kāryam abhīpsitam <br />
               bhavanty avyabhicāriṇyo bhartur iṣṭe pativratāḥ //
                <span class="ref">Ks_6.86</span></p>
            
            
            <p id="Ks_6.87">
               idam atrottaraṃ nyāyyam iti buddhyā vimṛśya saḥ <br />
               ādade vacasām ante maṅgalālaṅkṛtāṃ sutām //
                <span class="ref">Ks_6.87</span></p>
            
            
            <p id="Ks_6.88">
               ehi viśvātmane vatse bhikṣāsi parikalpitā <br />
               arthino munayaḥ prāptaṃ gṛhamedhiphalaṃ mayā //
                <span class="ref">Ks_6.88</span></p>
            
            
            <p id="Ks_6.89">
               etāvad uktvā tanayām ṛṣīn āha mahīdharaḥ <br />
               iyaṃ namati vaḥ sarvāṃs trilocanavadhūr iti //
                <span class="ref">Ks_6.89</span></p>
            
            
            <p id="Ks_6.90">
               īpsitārthakriyodāraṃ te 'bhinandya girer vacaḥ <br />
               āśīrbhir edhayām āsuḥ puraḥpākābhir ambikām //
                <span class="ref">Ks_6.90</span></p>
            
            
            <p id="Ks_6.91">
               tāṃ praṇāmādarasrastajāmbūnadavataṃsakām <br />
               aṅkam āropayām āsa lajjamānām arundhatī //
                <span class="ref">Ks_6.91</span></p>
            
            
            <p id="Ks_6.92">
               tanmātaraṃ cāśrumukhīṃ duhitṛsnehaviklavām <br />
               varasyānanyapūrvasya viśokām akarod guṇaiḥ //
                <span class="ref">Ks_6.92</span></p>
            
            
            <p id="Ks_6.93">
               vaivāhikīṃ tithiṃ pṛṣṭās tatkṣaṇaṃ harabandhunā <br />
               te tryahād ūrdhvam ākhyāya celuś cīraparigrahāḥ //
                <span class="ref">Ks_6.93</span></p>
            
            
            <p id="Ks_6.94">
               te himālayam āmantrya punaḥ prekṣya ca śūlinam <br />
               siddhaṃ cāsmai nivedyārthaṃ tadvisṛṣṭāḥ kham udyayuḥ //
                <span class="ref">Ks_6.94</span></p>
            
            
            <p id="Ks_6.95">
               paśupatir api tāny ahāni kṛcchrād agamayad adrisutāsamāgamotkaḥ <br />
               kam aparam avaśaṃ na viprakuryur vibhum api taṃ yad amī spṛśanti bhāvāḥ //
                <span class="ref">Ks_6.95</span></p>
            
            </div>
         
         <div id="d1e8760">
            
            <p id="Ks_7.1">
               athauṣadhīnām adhipasya vṛddhau tithau ca jāmitraguṇānvitāyām <br />
               sametabandhur himavān sutāyā vivāhadīkṣāvidhim anvatiṣṭhat //
                <span class="ref">Ks_7.1</span></p>
            
            
            <p id="Ks_7.2">
               vaivāhikaiḥ kautukasaṃvidhānair gṛhe gṛhe vyagrapuraṃdhrivargam <br />
               āsīt puraṃ sānumato 'nurāgād antaḥpuraṃ caikakulopameyam //
                <span class="ref">Ks_7.2</span></p>
            
            
            <p id="Ks_7.3">
               saṃtānakākīrṇamahāpathaṃ tac cīnāṃśukaiḥ kalpitaketumālam <br />
               bhāsā jvalat kāñcanatoraṇānāṃ sthānāntarasvarga ivābabhāse //
                <span class="ref">Ks_7.3</span></p>
            
            
            <p id="Ks_7.4">
               ekaiva satyām api putrapaṅktau cirasya dṛṣṭeva mṛtotthiteva <br />
               āsannapāṇigrahaṇeti pitror umā viśeṣocchvasitaṃ babhūva //
                <span class="ref">Ks_7.4</span></p>
            
            
            <p id="Ks_7.5">
               aṅkād yayāv aṅkam udīritāśīḥ sā maṇḍanān maṇḍanam anvabhuṅkta <br />
               saṃbandhibhinno 'pi gireḥ kulasya snehas tadekāyatanaṃ jagāma //
                <span class="ref">Ks_7.5</span></p>
            
            
            <p id="Ks_7.6">
               maitre muhūrte śaśalāñchanena yogaṃ gatāsūttaraphalgunīṣu <br />
               tasyāḥ śarīre pratikarma cakrur bandhustriyo yāḥ patiputravatyaḥ //
                <span class="ref">Ks_7.6</span></p>
            
            
            <p id="Ks_7.7">
               sā gaurasiddhārthaniveśavadbhir dūrvāpravālaiḥ pratibhinnarāgam <br />
               nirnābhikauśeyam upāttabāṇam abhyaṅganepathyam alañcakāra //
                <span class="ref">Ks_7.7</span></p>
            
            
            <p id="Ks_7.8">
               babhau ca saṃparkam upetya bālā navena dīkṣāvidhisāyakena <br />
               kareṇa bhānor bahulāvasāne saṃdhukṣyamāṇeva śaśāṅkalekhā //
                <span class="ref">Ks_7.8</span></p>
            
            
            <p id="Ks_7.9">
               tāṃ lodhrakalkena hṛtāṅgatailām āśyānakāleyakṛtāṅgarāgām <br />
               vāso vasānām abhiṣekayogyaṃ nāryaś catuṣkābhimukhaṃ vyanaiṣuḥ //
                <span class="ref">Ks_7.9</span></p>
            
            
            <p id="Ks_7.10">
               vinyastavaidūryaśilātale 'sminn aviddhamuktāphalabhakticitre <br />
               āvarjitāṣṭāpadakumbhatoyāḥ satūryam enāṃ snapayāṃ babhūvuḥ //
                <span class="ref">Ks_7.10</span></p>
            
            
            <p id="Ks_7.11">
               sā maṅgalasnānaviśuddhagātrī gṛhītapatyudgamanīyavastrā <br />
               nirvṛttaparjanyajalābhiṣekā praphullakāśā vasudheva reje //
                <span class="ref">Ks_7.11</span></p>
            
            
            <p id="Ks_7.12">
               tasmāt pradeśāc ca vitānavantaṃ yuktaṃ maṇistambhacatuṣṭayena <br />
               pativratābhiḥ parigṛhya ninye kḷptāsanaṃ kautukavedimadhyam //
                <span class="ref">Ks_7.12</span></p>
            
            
            <p id="Ks_7.13">
               tāṃ prāṅmukhīṃ tatra niveśya tanvīṃ kṣaṇaṃ vyalambanta puro niṣaṇṇāḥ <br />
               bhūtārthaśobhāhriyamāṇanetrāḥ prasādhane sannihite 'pi nāryaḥ //
                <span class="ref">Ks_7.13</span></p>
            
            
            <p id="Ks_7.14">
               dhūpoṣmaṇā tyājitam ārdrabhāvaṃ keśāntam antaḥkusumaṃ tadīyam <br />
               paryākṣipat kācid udārabandhaṃ dūrvāvatā pāṇḍumadhūkadāmnā //
                <span class="ref">Ks_7.14</span></p>
            
            
            <p id="Ks_7.15">
               vinyastaśuklāguru cakrur asyā gorocanāpatravibhaṅgam aṅgam <br />
               sā cakravākāṅkitasaikatāyās trisrotasaḥ kāntim atītya tasthau //
                <span class="ref">Ks_7.15</span></p>
            
            
            <p id="Ks_7.16">
               lagnadvirephaṃ paribhūya padmaṃ sameghalekhaṃ śaśinaś ca bimbam <br />
               tadānanaśrīr alakaiḥ prasiddhaiś ciccheda sādṛśyakathāprasaṅgam //
                <span class="ref">Ks_7.16</span></p>
            
            
            <p id="Ks_7.17">
               karṇārpito lodhrakaṣāyarūkṣe gorocanākṣepanitāntagaure <br />
               tasyāḥ kapole parabhāgalābhād babandha cakṣūṃṣi yavaprarohaḥ //
                <span class="ref">Ks_7.17</span></p>
            
            
            <p id="Ks_7.18">
               rekhābibhaktaś ca vibhaktagātryāḥ kiṃcinmadhūcchiṣṭavimṛṣṭarāgaḥ <br />
               kām apy abhikhyāṃ sphuritair apuṣyad āsannalāvaṇyaphalo 'dhraroṣṭhaḥ //
                <span class="ref">Ks_7.18</span></p>
            
            
            <p id="Ks_7.19">
               patyuḥ śiraścandrakalām anena spṛśeti sakhyā parihāsapūrvam <br />
               sā rañjayitvā caraṇau kṛtāśīr mālyena tāṃ nirvacanaṃ jaghāna //
                <span class="ref">Ks_7.19</span></p>
            
            
            <p id="Ks_7.20">
               tasyāḥ sujātotpalapatrakānte prasādhikābhir nayane nirīkṣya <br />
               na cakṣuṣoḥ kāntiviśeṣabuddhyā kālāñjanaṃ maṅgalam ity upāttam //
                <span class="ref">Ks_7.20</span></p>
            
            
            <p id="Ks_7.21">
               sā saṃbhavadbhiḥ kusumair lateva jyotirbhir udyadbhir iva triyāmā <br />
               sarid vihaṅgair iva līyamānair āmucyamānābharaṇā cakāse //
                <span class="ref">Ks_7.21</span></p>
            
            
            <p id="Ks_7.22">
               ātmānam ālokya ca śobhamānam ādarśabimbe stimitāyatākṣī <br />
               haropayāne tvaritā babhūva strīṇāṃ priyālokaphalo hi veṣaḥ //
                <span class="ref">Ks_7.22</span></p>
            
            
            <p id="Ks_7.23">
               athāṅgulibhyāṃ haritālam ārdraṃ māṅgalyam ādāya manaḥśilāṃ ca <br />
               karṇāvasaktāmaladantapatraṃ mātā tadīyaṃ mukham unnamayya //
                <span class="ref">Ks_7.23</span></p>
            
            
            <p id="Ks_7.24">
               umāstanodbhedam anupravṛddho manoratho yaḥ prathamo babhūva <br />
               tam eva menā duhituḥ kathaṃcid vivāhadīkṣātilakaṃ cakāra //
                <span class="ref">Ks_7.24</span></p>
            
            
            <p id="Ks_7.25">
               babandha cāsrākuladṛṣṭir asyāḥ sthānāntare kalpitasanniveśam <br />
               dhātryaṅgulībhiḥ pratisāryamāṇam ūrṇamayaṃ kautukahastasūtram //
                <span class="ref">Ks_7.25</span></p>
            
            
            <p id="Ks_7.26">
               kṣīrodaveleva saphenapuñjā paryāptacandreva śarattriyāmā <br />
               navaṃ navakṣaumanivāsinī sā bhūyo babhau darpaṇam ādadhānā //
                <span class="ref">Ks_7.26</span></p>
            
            
            <p id="Ks_7.27">
               tām arcitābhyaḥ kuladevatābhyaḥ kulapratiṣṭḥāṃ praṇamayya mātā <br />
               akārayat kārayitavyadakṣā krameṇa pādagrahaṇaṃ satīnām //
                <span class="ref">Ks_7.27</span></p>
            
            
            <p id="Ks_7.28">
               akhaṇḍitaṃ prema labhasva patyur ity ucyate tābhir umā sma namrā <br />
               tayā tu tasyārdhaśarīrabhājā paścātkṛtāḥ snigdhajanāśiṣo ' pi //
                <span class="ref">Ks_7.28</span></p>
            
            
            <p id="Ks_7.29">
               icchāvibhūtyor anurūpam adris tasyāḥ kṛtī kṛtyam aśeṣayitvā <br />
               sabhyaḥ sabhāyāṃ suhṛdāsthitāyāṃ tasthau vṛṣāṅkāgamanapratīkṣaḥ //
                <span class="ref">Ks_7.29</span></p>
            
            
            <p id="Ks_7.30">
               tāvad varasyāpi kuberaśaile tatpūrvapāṇigrahaṇānurūpam <br />
               prasādhanaṃ mātṛbhir ādṛtābhir nyastaṃ purastāt puraśāsanasya //
                <span class="ref">Ks_7.30</span></p>
            
            
            <p id="Ks_7.31">
               tadgauravān maṅgalamaṇḍanaśrīḥ sā paspṛśe kevalam īśvareṇa <br />
               sva eva veṣaḥ pariṇetur iṣṭaṃ bhāvāntaraṃ tasya vibhoḥ prapede //
                <span class="ref">Ks_7.31</span></p>
            
            
            <p id="Ks_7.32">
               babhūva bhasmaiva sitāṅgarāgaḥ kapālam evāmalaśekharaśrīḥ <br />
               upāntabhāgeṣu ca rocanāṅko gajājinasyaiva dukūlabhāvaḥ //
                <span class="ref">Ks_7.32</span></p>
            
            
            <p id="Ks_7.33">
               śaṅkhāntaradyoti vilocanaṃ yad antarniviṣṭāmalapiṅgatāram <br />
               sānnidhyapakṣe haritālamayyās tad eva jātaṃ tilakakriyāyāḥ //
                <span class="ref">Ks_7.33</span></p>
            
            
            <p id="Ks_7.34">
               yathāpradeśaṃ bhujageśvarāṇāṃ kariśyatām ābharaṇāntaratvam <br />
               śarīramātraṃ vikṛtiṃ prapede tathaiva tasthuḥ phaṇaratnaśobhāḥ //
                <span class="ref">Ks_7.34</span></p>
            
            
            <p id="Ks_7.35">
               divāpi niṣṭhyūtamarīcibhāsā bālyād anāviṣkṛtalāñchanena <br />
               candreṇa nityaṃ pratibhinnamauleś cūḍāmaṇeḥ kiṃ grahaṇaṃ harasya //
                <span class="ref">Ks_7.35</span></p>
            
            
            <p id="Ks_7.36">
               ity adbhutaikaprabhavaḥ prabhāvāt prasiddhanepathyavidher vidhātā <br />
               ātmānam āsannagaṇopanīte khaḍge niṣaktapratimaṃ dadarśa //
                <span class="ref">Ks_7.36</span></p>
            
            
            <p id="Ks_7.37">
               sa gopatiṃ nandibhujāvalambī śārdūlacarmāntaritorupṛṣṭham <br />
               tadbhaktisaṃkṣiptabṛhatpramāṇam āruhya kailāsam iva pratasthe //
                <span class="ref">Ks_7.37</span></p>
            
            
            <p id="Ks_7.38">
               taṃ mātaro devam anuvrajantyaḥ svavāhanakṣobhacalāvataṃsāḥ <br />
               mukhaiḥ prabhāmaṇḍalareṇugauraiḥ padmākaraṃ cakrur ivāntarīkṣam //
                <span class="ref">Ks_7.38</span></p>
            
            
            <p id="Ks_7.39">
               tāsāṃ ca paścāt kanakaprabhāṇāṃ kālī kapālābharaṇā cakāse <br />
               balākinī nīlapayodarājī dūraṃ puraḥkṣiptaśatahradeva //
                <span class="ref">Ks_7.39</span></p>
            
            
            <p id="Ks_7.40">
               tato gaṇaiḥ śūlabhṛtaḥ purogair udīrito maṅgalatūryaghoṣaḥ <br />
               vimānaśṛṅgāṇy avagāhamānaḥ śaśaṃsa sevāvasaraṃ surebhyaḥ //
                <span class="ref">Ks_7.40</span></p>
            
            
            <p id="Ks_7.41">
               upādade tasya sahasraraśmis tvaṣṭrā navaṃ nirmitam ātapatram <br />
               sa taddukūlād avidūramaulir babhau patadgaṅga ivottamāṅge //
                <span class="ref">Ks_7.41</span></p>
            
            
            <p id="Ks_7.42">
               mūrte ca gaṅgāyamune tadānīṃ sacāmare devam aseviṣātām <br />
               samudragārūpaviparyaye 'pi sahaṃsapāte iva lakṣyamāṇe //
                <span class="ref">Ks_7.42</span></p>
            
            
            <p id="Ks_7.43">
               tam anvagacchat prathamo vidhātā śrīvatsalakṣmā puruṣaś ca sākṣāt <br />
               jayeti vācā mahimānam asya saṃvardhayantyā haviṣeva vahnim //
                <span class="ref">Ks_7.43</span></p>
            
            
            <p id="Ks_7.44">
               ekaiva mūrtir bibhide tridhā sā sāmānyam eṣāṃ prathamāvaratvam <br />
               viṣṇor haras tasya hariḥ kadācid vedhās tayos tāv api dhātur ādyau //
                <span class="ref">Ks_7.44</span></p>
            
            
            <p id="Ks_7.45">
               taṃ lokapālāḥ puruhūtamukhyāḥ śrīlakṣaṇotsargavinītaveṣāḥ <br />
               dṛṣṭipradāne kṛtanandisaṃjñās taddarśitāḥ prāñjalayaḥ praṇemuḥ //
                <span class="ref">Ks_7.45</span></p>
            
            
            <p id="Ks_7.46">
               kampena mūrdhnaḥ śatapatrayoniṃ vācā hariṃ vṛtrahaṇaṃ smitena <br />
               ālokamātreṇa surān aśeṣān saṃbhāvayām āsa yathāpradhānam //
                <span class="ref">Ks_7.46</span></p>
            
            
            <p id="Ks_7.47">
               tasmai jayāśīḥ sasṛje purastāt saptarṣibhis tān smitapūrvam āha <br />
               vivāhayajñe vitate 'tra yūyam adhvaryavaḥ pūrvavṛtā mayeti //
                <span class="ref">Ks_7.47</span></p>
            
            
            <p id="Ks_7.48">
               viśvāvasuprāgraharaiḥ pravīṇaiḥ saṃgīyamānatripurāvadānaḥ <br />
               adhvānam adhvāntavikāralaṅghyas tatāra tārādhipakhaṇḍadhārī //
                <span class="ref">Ks_7.48</span></p>
            
            
            <p id="Ks_7.49">
               khe khelagāmī tam uvāha vāhaḥ saśabdacāmīkarakiṅkiṇīkaḥ <br />
               taṭābhighātād iva lagnapaṅke dhunvan muhuḥ protaghane viṣāṇe //
                <span class="ref">Ks_7.49</span></p>
            
            
            <p id="Ks_7.50">
               sa prāpad aprāptaparābhiyogaṃ nagendraguptaṃ nagaraṃ muhūrtāt <br />
               puro vilagnair haradṛṣṭipātaiḥ suvarṇasūtrair iva kṛṣyamāṇaḥ //
                <span class="ref">Ks_7.50</span></p>
            
            
            <p id="Ks_7.51">
               tasyopakaṇṭhe ghananīlakaṇṭḥaḥ kutūhalād unmukhapauradṛṣṭaḥ <br />
               svabāṇacihnād avatīrya mārgād āsannabhūpṛṣṭham iyāya devaḥ //
                <span class="ref">Ks_7.51</span></p>
            
            
            <p id="Ks_7.52">
               tam ṛddhimadbandhujanādhirūḍhair vṛndair gajānāṃ giricakravartī <br />
               pratyujjagāmāgamanapratītaḥ praphullavṛkṣaiḥ kaṭakair iva svaiḥ //
                <span class="ref">Ks_7.52</span></p>
            
            
            <p id="Ks_7.53">
               vargāv ubhau devamahīdharāṇāṃ dvāre purasyodghaṭitāpidhāne <br />
               samīyatur dūravisarpighoṣau bhinnaikasetū payasām ivaughau //
                <span class="ref">Ks_7.53</span></p>
            
            
            <p id="Ks_7.54">
               hrīmān abhūd bhūmidharo hareṇa trailokyavandyena kṛtapraṇāmaḥ <br />
               pūrvaṃ mahimnā sa hi tasya dūram āvarjitaṃ nātmaśiro viveda //
                <span class="ref">Ks_7.54</span></p>
            
            
            <p id="Ks_7.55">
               sa prītiyogād vikasanmukhaśrīr jāmātur agresaratām upetya <br />
               prāveśayan mandiram ṛddham enam āgulphakīrṇāpaṇamārgapuṣpam //
                <span class="ref">Ks_7.55</span></p>
            
            
            <p id="Ks_7.56">
               tasmin muhūrte purasundarīṇām īśānasaṃdarśanalālasānām <br />
               prāsādamālāsu babhūvur itthaṃ tyaktānyakāryāṇi viceṣṭitāni //
                <span class="ref">Ks_7.56</span></p>
            
            
            <p id="Ks_7.57">
               ālokamārgaṃ sahasā vrajantyā kayācid udveṣṭanavāntamālyaḥ <br />
               bandhuṃ na saṃbhāvita eva tāvat kareṇa ruddho 'pi na keśapāśaḥ //
                <span class="ref">Ks_7.57</span></p>
            
            
            <p id="Ks_7.58">
               prasādhikālambitam agrapādam ākṣipya kācid dravarāgam eva <br />
               utsṛṣṭalīlāgatir āgavākṣād alaktakāṅkāṃ padavīṃ tatāna //
                <span class="ref">Ks_7.58</span></p>
            
            
            <p id="Ks_7.59">
               vilocanaṃ dakṣiṇam añjanena saṃbhāvya tadvañcitavāmanetrā <br />
               tathaiva vātāyanasaṃnikarṣaṃ yayau śalākām aparā vahantī //
                <span class="ref">Ks_7.59</span></p>
            
            
            <p id="Ks_7.60">
               jālāntarapreṣitadṛṣtir anyā prasthānabhinnāṃ na babandha nīvīm <br />
               nābhipraviṣṭābharaṇaprabheṇa hastena tasthāv avalambya vāsaḥ //
                <span class="ref">Ks_7.60</span></p>
            
            
            <p id="Ks_7.61">
               ardhācitā satvaram utthitāyāḥ pade pade durnimite galantī <br />
               kasyāścid āsīd raśanā tadānīm aṅguṣṭhamūlārpitasūtraśeṣā //
                <span class="ref">Ks_7.61</span></p>
            
            
            <p id="Ks_7.62">
               tāsāṃ mukhair āsavagandhagarbhair vyāptāntarāḥ sāndrakutūhalānām <br />
               vilolanetrabhramarair gavākṣāḥ sahasrapatrābharaṇā ivāsan //
                <span class="ref">Ks_7.62</span></p>
            
            
            <p id="Ks_7.63">
               tāvat patākākulam indumaulir uttoraṇaṃ rājapathaṃ prapede <br />
               prāsādaśṛṅgāṇi divāpi kurvañ jyotsnābhiṣekadviguṇadyutīni //
                <span class="ref">Ks_7.63</span></p>
            
            
            <p id="Ks_7.64">
               tam ekadṛśyaṃ nayanaiḥ pibantyo nāryo na jagmur viṣayāntarāṇi <br />
               tathā hi śeṣendriyavṛttir āsāṃ sarvātmanā cakṣur iva praviṣṭā //
                <span class="ref">Ks_7.64</span></p>
            
            
            <p id="Ks_7.65">
               sthāne tapo duścaram etadartham aparṇayā pelavayāpi taptam <br />
               yā dāsyam apy asya labheta nārī sā syāt kṛtārthā kim utāṅkaśayyām //
                <span class="ref">Ks_7.65</span></p>
            
            
            <p id="Ks_7.66">
               paraspareṇa spṛhaṇīyaśobhaṃ na ced idaṃ dvandvam ayojayiṣyat <br />
               asmin dvaye rūpavidhānayatnaḥ patyuḥ prajānāṃ viphalo 'bhaviśyat //
                <span class="ref">Ks_7.66</span></p>
            
            
            <p id="Ks_7.67">
               na nūnam ārūḍharuṣā śarīram anena dagdhaṃ kusumāyudhasya <br />
               vrīḍād amuṃ devam udīkṣya manye saṃnyastadehaḥ svayam eva kāmaḥ //
                <span class="ref">Ks_7.67</span></p>
            
            
            <p id="Ks_7.68">
               anena saṃbandham upetya diṣṭyā manorathaprārthitam īśvareṇa <br />
               mūrdhānam āli kṣitidhāraṇoccam uccaistarāṃ vakṣyati śailarājaḥ //
                <span class="ref">Ks_7.68</span></p>
            
            
            <p id="Ks_7.69">
               ity oṣadhiprasthavilāsinīnāṃ śṛṇvan kathāḥ śrotrasukhās trinetraḥ <br />
               keyūracūrṇīkṛtalājamuṣṭiṃ himālayasyālayam āsasāda //
                <span class="ref">Ks_7.69</span></p>
            
            
            <p id="Ks_7.70">
               tatrāvatīryācyutadattahastaḥ śaradghanād dīdhitimān ivokṣṇaḥ <br />
               krāntāni pūrvaṃ kamalāsanena kakṣyāntarāṇy adripater viveśa //
                <span class="ref">Ks_7.70</span></p>
            
            
            <p id="Ks_7.71">
               tam anvag indrapramukhāś ca devāḥ saptarṣipūrvāḥ paramarṣayaś ca <br />
               gaṇāś ca giryālayam abhyagacchan praśastam ārambham ivottamārthāḥ //
                <span class="ref">Ks_7.71</span></p>
            
            
            <p id="Ks_7.72">
               tatreśvaro viṣṭarabhāg yathāvat saratnam arghyaṃ madhumac ca gavyam <br />
               nave dukūle ca nagopanītaṃ pratyagrahīt sarvam amantravarjam //
                <span class="ref">Ks_7.72</span></p>
            
            
            <p id="Ks_7.73">
               dukūlavāsāḥ sa vadhūsamīpaṃ ninye vinītair avarodharakṣaiḥ <br />
               velāsamīpaṃ sphuṭaphenarājir navair udanvān iva candrapādaiḥ //
                <span class="ref">Ks_7.73</span></p>
            
            
            <p id="Ks_7.74">
               tayā pravṛddhānanacandrakāntyā praphullacakṣuḥkumudaḥ kumāryā <br />
               prasannacetaḥsalilaḥ śivo 'bhūt saṃsṛjyamānaḥ śaradeva lokaḥ //
                <span class="ref">Ks_7.74</span></p>
            
            
            <p id="Ks_7.75">
               tayoḥ samāpattiṣu kātarāṇi kiṃcidvyavasthāpitasaṃhṛtāni <br />
               hrīyantraṇāṃ tatkṣaṇam anvabhūvann anyonyalolāni vilocanāni //
                <span class="ref">Ks_7.75</span></p>
            
            
            <p id="Ks_7.76">
               tasyāḥ karaṃ śailagurūpanītaṃ jagrāha tāmrāṅgulim aṣṭamūrttiḥ <br />
               umātanau gūḍhatanoḥ smarasya tacchaṅkinaḥ pūrvam iva praroham //
                <span class="ref">Ks_7.76</span></p>
            
            
            <p id="Ks_7.77">
               romodgamaḥ prādur abhūd umāyāḥ svinnāṅguliḥ puṅgavaketur āsīt <br />
               vṛttis tayoḥ pāṇisamāgamena samaṃ vibhakteva manobhavasya //
                <span class="ref">Ks_7.77</span></p>
            
            
            <p id="Ks_7.78">
               prayuktapāṇigrahaṇaṃ yad anyad vadhūvaraṃ puṣyati kāntim agryām <br />
               sānnidhyayogād anayos tadānīṃ kiṃ kathyate śrīr ubhayasya tasya //
                <span class="ref">Ks_7.78</span></p>
            
            
            <p id="Ks_7.79">
               pradakṣiṇaprakramaṇāt kṛśānor udarciṣas tan mithunaṃ cakāse <br />
               meror upānteṣv iva vartamānam anyonyasaṃsaktam ahastriyāmam //
                <span class="ref">Ks_7.79</span></p>
            
            
            <p id="Ks_7.80">
               tau dampatī triḥ pariṇīya vahnim karāgrasaṃsparśanimīlitākṣīm <br />
               tāṃ kārayām āsa vadhūṃ purodhās tasmin samiddhārciṣi lājamokṣam //
                <span class="ref">Ks_7.80</span></p>
            
            
            <p id="Ks_7.81">
               sā lājadhūmāñjalim iṣṭagandhaṃ gurūpadeśād vadanaṃ nināya <br />
               kapolasaṃsarpiśikhaḥ sa tasyā muhūrtakarṇotpalatāṃ prapede //
                <span class="ref">Ks_7.81</span></p>
            
            
            <p id="Ks_7.82">
               tad īṣadārdrāruṇagaṇḍalekham ucchvāsikālāñjanarāgam akṣṇoḥ <br />
               vadhūmukhaṃ klāntayavāvataṃsam ācāradhūmagrahaṇād babhūva //
                <span class="ref">Ks_7.82</span></p>
            
            
            <p id="Ks_7.83">
               vadhūṃ dvijaḥ prāha tavaiṣa vatse vahnir vivāhaṃ prati pūrvasākṣī <br />
               śivena bhartrā saha dharmacaryā kāryā tvayā muktavicārayeti //
                <span class="ref">Ks_7.83</span></p>
            
            
            <p id="Ks_7.84">
               ālocanāntaṃ śravaṇe vitatya pītaṃ guros tadvacanaṃ bhavānyā <br />
               nidāghakālolbaṇatāpayeva māhendram ambhaḥ prathamaṃ pṛthivyā //
                <span class="ref">Ks_7.84</span></p>
            
            
            <p id="Ks_7.85">
               dhruveṇa bhartrā dhruvadarśanāya prayujyamānā priyadarśanena <br />
               sā dṛṣṭa ity ānanam unnamayya hrīsannakaṇṭhī katham apy uvāca //
                <span class="ref">Ks_7.85</span></p>
            
            
            <p id="Ks_7.86">
               itthaṃ vidhijñena purohitena prayuktapāṇigrahaṇopacārau <br />
               praṇematus tau pitarau prajānāṃ padmāsanasthāya pitāmahāya //
                <span class="ref">Ks_7.86</span></p>
            
            
            <p id="Ks_7.87">
               vadhūr vidhātrā pratinandyate sma kalyāṇi vīraprasavā bhaveti <br />
               vācaspatiḥ sann api so 'ṣṭamūrttav āśāsya cintāstimito babhūva //
                <span class="ref">Ks_7.87</span></p>
            
            
            <p id="Ks_7.88">
               kḷptopacārāṃ caturasravedīṃ tāv etya paścāṭ kanakāsanasthau <br />
               jāyāpatī laukikam eṣitavyam ārdrākṣatāropaṇam anvabhūtām //
                <span class="ref">Ks_7.88</span></p>
            
            
            <p id="Ks_7.89">
               patrāntalagnair jalabindujālair ākṛṣṭamuktāphalajālaśobham <br />
               tayor upary āyatanāladaṇḍam ādhatta lakṣmīḥ kamalātapatram //
                <span class="ref">Ks_7.89</span></p>
            
            
            <p id="Ks_7.90">
               dvidhā prayuktena ca vāṅmayena sarasvatī tan mithunaṃ nunāva <br />
               saṃskārapūtena varaṃ vareṇyaṃ vadhūṃ sukhagrāhyanibandhanena //
                <span class="ref">Ks_7.90</span></p>
            
            
            <p id="Ks_7.91">
               tau sandhiṣu vyañjitavṛttibhedaṃ rasāntareṣu pratibaddharāgam <br />
               apaśyatām apsarasāṃ muhūrtaṃ prayogam ādyaṃ lalitāṅgahāram //
                <span class="ref">Ks_7.91</span></p>
            
            
            <p id="Ks_7.92">
               devās tadante haram ūḍhabhāryaṃ kirīṭabaddhāñjalayo nipatya <br />
               śāpāvasāne pratipannamūrtter yayācire pañcaśarasya sevām //
                <span class="ref">Ks_7.92</span></p>
            
            
            <p id="Ks_7.93">
               tasyānumene bhagavān vimanyur vyāpāram ātmany api sāyakānām <br />
               kāle prayuktā khalu kāryavidbhir vijṇāpanā bhartṛṣu siddhim eti //
                <span class="ref">Ks_7.93</span></p>
            
            
            <p id="Ks_7.94">
               atha vibudhagaṇāṃs tān indumaulir visṛjya kṣitidharapatikanyām ādadānaḥ kareṇa <br />
               kanakakalaśarakśābhaktiśobhāsanāthaṃ kṣitiviracitaśayyaṃ kautukāgāram āgāt //
                <span class="ref">Ks_7.94</span></p>
            
            
            <p id="Ks_7.95">
               navapariṇayalajjābhūṣaṇāṃ tatra gaurīṃ vadanam apaharantīṃ tatkṛtotkṣepam īśaḥ <br />
               api śayanasakhībhyo dattavācaṃ kathaṃcit pramathamukhavikārair hāsayām āsa gūḍham //
                <span class="ref">Ks_7.95</span></p>
            
            </div>
         
         <div id="d1e10583">
            
            <p id="Ks_8.1">
               pāṇipīḍanavidher anantaraṃ śailarājaduhitur haraṃ prati <br />
               bhāvasādhvasaparigrahād abhūt kāmadohadamanoharaṃ vapuḥ //
                <span class="ref">Ks_8.1</span></p>
            
            
            <p id="Ks_8.2">
               vyāhṛtā prativaco na sandadhe gantum aicchad avalambitāṃśukā <br />
               sevate sma śayanaṃ parāṅmukhī sā tathāpi rataye pinākinaḥ //
                <span class="ref">Ks_8.2</span></p>
            
            
            <p id="Ks_8.3">
               kaitavena śayite kutūhalāt pārvatī pratimukhaṃ nipātitam <br />
               cakṣur unmiṣati sasmitaṃ priye vidyudāhatam iva nyamīlayat //
                <span class="ref">Ks_8.3</span></p>
            
            
            <p id="Ks_8.4">
               nābhideśanihitaḥ sakampayā śaṅkarasya rurudhe tayā karaḥ <br />
               taddukūlam atha cābhavat svayaṃ dūram ucchvasitanīvibandhanam //
                <span class="ref">Ks_8.4</span></p>
            
            
            <p id="Ks_8.5">
               evam āli nigṛhītasādhvasaṃ śaṅkaro rahasi sevyatām iti <br />
               sā sakhībhir upadiṣṭam ākulā nāsmarat pramukhavartini priye //
                <span class="ref">Ks_8.5</span></p>
            
            
            <p id="Ks_8.6">
               apy avastuni kathāpravṛttaye praśnatatparam anaṅgaśāsanam <br />
               vīkṣitena parigṛhya pārvatī mūrdhakampamayam uttaraṃ dadau //
                <span class="ref">Ks_8.6</span></p>
            
            
            <p id="Ks_8.7">
               śūlinaḥ karataladvayena sā saṃnirudhya nayane hṛtāṃśukā <br />
               tasya paśyati lalāṭalocane moghayatnavidhurā rahasy abhūt //
                <span class="ref">Ks_8.7</span></p>
            
            
            <p id="Ks_8.8">
               cumbaneṣv adharadānavarjitaṃ sannahastam adayopagūhane <br />
               kliṣṭamanmatham api priyaṃ prabhor durlabhapratikṛtaṃ vadhūratam //
                <span class="ref">Ks_8.8</span></p>
            
            
            <p id="Ks_8.9">
               yan mukhagrahaṇam akṣatādharaṃ dattam avraṇapadaṃ nakhaṃ ca yat <br />
               yad rataṃ ca sadayaṃ priyasya tat pārvatī viṣahate sma netarat //
                <span class="ref">Ks_8.9</span></p>
            
            
            <p id="Ks_8.10">
               rātrivṛttam anuyoktum udyataṃ sā vibhātasamaye sakhījanam <br />
               nākarod apakutūhalaṃ hriyā śaṃsituṃ ca hṛdayena tatvare //
                <span class="ref">Ks_8.10</span></p>
            
            
            <p id="Ks_8.11">
               darpaṇe ca paribhogadarśinī pṛṣṭhataḥ praṇayino niṣeduṣaḥ <br />
               prekṣya bimbam anu bimbam ātmanaḥ kāni kāni na cakāra lajjayā //
                <span class="ref">Ks_8.11</span></p>
            
            
            <p id="Ks_8.12">
               nīlakaṇṭhaparibhuktayauvanāṃ tāṃ vilokya jananī samāśvasat <br />
               bhartṛvallabhatayā hi mānasīṃ mātur asyati śucaṃ vadhūjanaḥ //
                <span class="ref">Ks_8.12</span></p>
            
            
            <p id="Ks_8.13">
               vāsarāṇi katicit kathañcana sthāṇunā ratam akāri cānayā <br />
               jñātamanmatharasā śanaiḥ śanaiḥ sā mumoca ratiduḥkhaśīlatām //
                <span class="ref">Ks_8.13</span></p>
            
            
            <p id="Ks_8.14">
               sasvaje priyam uronipīḍitā prārthitaṃ mukham anena nāharat <br />
               mekhalāpaṇayalolatāṃ gataṃ hastam asya śithilaṃ rurodha sā //
                <span class="ref">Ks_8.14</span></p>
            
            
            <p id="Ks_8.15">
               bhāvasūcitam adṛṣṭavipriyaṃ cāṭumat kṣaṇaviyogakātaram <br />
               kaiścid eva divasais tadā tayoḥ prema rūḍham itaretarāśrayam //
                <span class="ref">Ks_8.15</span></p>
            
            
            <p id="Ks_8.16">
               taṃ yathātmasadṛśaṃ varaṃ vadhūr anvarajyata varas tathaiva tām <br />
               sāgarād anapagā hi jāhnavī so 'pi tanmukharasaikanirvṛtiḥ //
                <span class="ref">Ks_8.16</span></p>
            
            
            <p id="Ks_8.17">
               śiṣyatāṃ nidhuvanopadeśinaḥ śaṅkarasya rahasi prapannayā <br />
               śikṣitaṃ yuvatinaipuṇaṃ tayā yat tad eva gurudakṣiṇīkṛtam //
                <span class="ref">Ks_8.17</span></p>
            
            
            <p id="Ks_8.18">
               daṣṭamuktam adharoṣṭham āmbikā vedanāvidhutahastapallavā <br />
               śītalena niravāpayat kṣaṇaṃ maulicandraśakalena śūlinaḥ //
                <span class="ref">Ks_8.18</span></p>
            
            
            <p id="Ks_8.19">
               cumbanādalakacūrṇadūṣitaṃ śaṅkaro 'pi nayanaṃ lalāṭajam <br />
               ucchvasatkamalagandhaye dadau pārvatīvadanagandhavāhine //
                <span class="ref">Ks_8.19</span></p>
            
            
            <p id="Ks_8.20">
               evam indriyasukhasya vartmanaḥ sevanād anugṛhītamanmathaḥ <br />
               śailarājabhavane sahomayā māsamātram avasad vṛṣadhvajaḥ //
                <span class="ref">Ks_8.20</span></p>
            
            
            <p id="Ks_8.21">
               so 'numānya himavantam ātmabhūr ātmajāvirahaduḥkhakheditam <br />
               tatra tatra vijahāra saṃpatann aprameyagatinā kakudmatā //
                <span class="ref">Ks_8.21</span></p>
            
            
            <p id="Ks_8.22">
               merum etya marudāśugokṣakaḥ pārvatīstanapuraskṛtān kṛtī <br />
               hemapallavavibhaṅgasaṃstarān anvabhūt suratamardanakṣamān //
                <span class="ref">Ks_8.22</span></p>
            
            
            <p id="Ks_8.23">
               padmanābhacaraṇāṅkitāśmasu prāptavatsv amṛtavipruṣo navāḥ <br />
               mandarasya kaṭakeṣu cāvasat pārvatīvadanapadmaṣaṭpadaḥ //
                <span class="ref">Ks_8.23</span></p>
            
            
            <p id="Ks_8.24">
               vāraṇadhvanitabhītayā tayā kaṇṭhasaktaghanabāhubandhanaḥ <br />
               ekapiṅgalagirau jagadgurur nirviveśa viśadāḥ śaśiprabhāḥ //
                <span class="ref">Ks_8.24</span></p>
            
            
            <p id="Ks_8.25">
               tasya jātu malayasthalīrate dhūtacandanalataḥ priyāklamam <br />
               ācacāma salavaṅgakesaraś cāṭukāra iva dakṣiṇānilaḥ //
                <span class="ref">Ks_8.25</span></p>
            
            
            <p id="Ks_8.26">
               hematāmarasatāḍitapriyā tatkarāmbuvinimīlitekṣaṇā <br />
               khe vyagāhata taraṅgiṇīm umā mīnapaṅktipunaruktamekhalā //
                <span class="ref">Ks_8.26</span></p>
            
            
            <p id="Ks_8.27">
               tāṃ pulomatanayālakocitaiḥ pārijātakusumaiḥ prasādhayan <br />
               nandane ciram ayugmalocanaḥ saspṛhaṃ suravadhūbhir īkṣitaḥ //
                <span class="ref">Ks_8.27</span></p>
            
            
            <p id="Ks_8.28">
               ity abhaumam anubhūya śaṅkaraḥ pārthivaṃ ca dayitāsakhaḥ sukham <br />
               lohitāyati kadācid ātape gandhamādanagiriṃ vyagāhata //
                <span class="ref">Ks_8.28</span></p>
            
            
            <p id="Ks_8.29">
               tatra kāñcanaśilātalāśrayo netragamyam avalokya bhāskaram <br />
               dakṣiṇetarabhujavyapāśrayāṃ vyājahāra sahadharmacāriṇīm //
                <span class="ref">Ks_8.29</span></p>
            
            
            <p id="Ks_8.30">
               padmakāntim aruṇatribhāgayoḥ saṃkramayya tava netrayor iva <br />
               saṃkṣaye jagad iva prajeśvaraḥ saṃharaty ahar asāv aharpatiḥ //
                <span class="ref">Ks_8.30</span></p>
            
            
            <p id="Ks_8.31">
               sīkaravyatikaraṃ marīcibhir dūrayaty avanate vivasvati <br />
               indracāpapariveṣaśūnyatāṃ nirjharās tava pitur vrajanty amī //
                <span class="ref">Ks_8.31</span></p>
            
            
            <p id="Ks_8.32">
               daṣṭatāmarasakesarasrajoḥ krandator viparivṛttakaṇṭhayoḥ <br />
               nighnayoḥ sarasi cakravākayor alpam antaram analpatāṃ gatam //
                <span class="ref">Ks_8.32</span></p>
            
            
            <p id="Ks_8.33">
               sthānam āhnikam apāsya dantinaḥ sallakīviṭapabhaṅgavāsitam <br />
               āvibhātacaraṇāya gṛhṇāte vāri vāriruhabaddhaṣaṭpadam //
                <span class="ref">Ks_8.33</span></p>
            
            
            <p id="Ks_8.34">
               paśya paścimadigantalambinā nirmitaṃ mitakathe vivasvatā <br />
               dīrghayā pratimayā saro 'mbhasāṃ tāpanīyam iva setubandhanam //
                <span class="ref">Ks_8.34</span></p>
            
            
            <p id="Ks_8.35">
               uttaranti vinikīrya palvalaṃ gāḍhapaṅktam ativāhitātapāḥ <br />
               daṃṣṭriṇo vanavarāhayūthapā daṣṭabhaṅgurabisāṅkurā iva //
                <span class="ref">Ks_8.35</span></p>
            
            
            <p id="Ks_8.36">
               eṣa vṛkṣaśikhare kṛtāspado jātarūparasagauramaṇḍalaḥ <br />
               hīyamānam ahar atyayātapaṃ pīvaroru pibatīva barhiṇaḥ //
                <span class="ref">Ks_8.36</span></p>
            
            
            <p id="Ks_8.37">
               pūrvabhāgatimirapravṛttibhir vyaktapaṅkam iva jātam ekataḥ <br />
               khaṃ hṛtātapajalaṃ vivasvatā bhāti kiñcid iva śeṣavat saraḥ //
                <span class="ref">Ks_8.37</span></p>
            
            
            <p id="Ks_8.38">
               āviśadbhir uṭajāṅgaṇaṃ mṛgair mūlasekasarasaiś ca vṛkṣakaiḥ <br />
               āśramāḥ praviśadagnidhenavo bibhrati śriyam udīritāgnayaḥ //
                <span class="ref">Ks_8.38</span></p>
            
            
            <p id="Ks_8.39">
               baddhakośam api tiṣṭhati kṣaṇaṃ sāvaśeṣavivaraṃ kuśeśayam <br />
               ṣaṭpadāya vasatiṃ grahīṣyate prītipūrvam iva dātum antaram //
                <span class="ref">Ks_8.39</span></p>
            
            
            <p id="Ks_8.40">
               dūramagraparimeyaraśminā vāruṇī dig aruṇena bhānunā <br />
               bhāti kesaravateva maṇḍitā bandhujīvatilakena kanyakā //
                <span class="ref">Ks_8.40</span></p>
            
            
            <p id="Ks_8.41">
               sāmabhiḥ sahacarāḥ sahasraśaḥ syandanāśvahṛdayaṅgamasvaraiḥ <br />
               bhānum agniparikīrṇatejasaṃ saṃstuvanti kiraṇoṣmapāyinaḥ //
                <span class="ref">Ks_8.41</span></p>
            
            
            <p id="Ks_8.42">
               so 'yam ānataśirodharair hayaiḥ karṇacāmaravighaṭṭitekṣaṇaiḥ <br />
               astam eti yugabhugnakesaraiḥ saṃnidhāya divasaṃ mahodadhau //
                <span class="ref">Ks_8.42</span></p>
            
            
            <p id="Ks_8.43">
               khaṃ prasuptam iva saṃsthite ravau tejaso mahata īdṛśī gatiḥ <br />
               tat prakāśayati yāvad udgataṃ mīlanāya khalu tāvataś cyutam //
                <span class="ref">Ks_8.43</span></p>
            
            
            <p id="Ks_8.44">
               saṃdhyayāpy anugataṃ raver vapur vandyam astaśikhare samarpitam <br />
               yena pūrvam udaye puraskṛtā nānuyāsyati kathaṃ tam āpadi //
                <span class="ref">Ks_8.44</span></p>
            
            
            <p id="Ks_8.45">
               raktapītakapiśāḥ payomucāṃ koṭayaḥ kuṭilakeśi bhānty amūḥ <br />
               drakṣyasi tvam iti saṃdhyayānayā vartikābhir iva sādhumaṇḍitāḥ //
                <span class="ref">Ks_8.45</span></p>
            
            
            <p id="Ks_8.46">
               siṃhakesarasaṭāsu bhūbhṛtāṃ pallavaprasaviṣu drumeṣu ca <br />
               paśya dhātuśikhareṣu bhānunā saṃvibhaktam iva sāṃdhyam ātapam //
                <span class="ref">Ks_8.46</span></p>
            
            
            <p id="Ks_8.47">
               adrirājatanaye tapasvinaḥ pāvanāmbuvihitāñjalikriyāḥ <br />
               brahma gūḍham abhisaṃdhyam ādṛtāḥ śuddhaye vidhivido gṛṇanty amī //
                <span class="ref">Ks_8.47</span></p>
            
            
            <p id="Ks_8.48">
               tan muhūrttam anumantum arhasi prastutāya niyamāya mām api <br />
               tvāṃ vinodanipuṇaḥ sakhījano valguvādini vinodayiṣyati //
                <span class="ref">Ks_8.48</span></p>
            
            
            <p id="Ks_8.49">
               nirvibhujya daśanacchadaṃ tato vāci bhartur avadhīraṇāparā <br />
               śailarājatanayā samīpagām ālalāpa vijayām ahetukam //
                <span class="ref">Ks_8.49</span></p>
            
            
            <p id="Ks_8.50">
               īśvaro 'pi divasātyayocitaṃ mantrapūrvam anutasthivān vidhim <br />
               pārvatīm avacanām asūyayā pratyupetya punar āha sasmitam //
                <span class="ref">Ks_8.50</span></p>
            
            
            <p id="Ks_8.51">
               muñca kopam animittakopane saṃdhyayā praṇamito 'smi nānyayā <br />
               kiṃ na vetsi sahadharmacāriṇaṃ cakravākasamavṛttim ātmanaḥ //
                <span class="ref">Ks_8.51</span></p>
            
            
            <p id="Ks_8.52">
               nirmiteṣu pitṛṣu svayaṃbhuvā yā tanuḥ sutanu pūrvam ujjhitā <br />
               seyam astam udayaṃ ca sevate tena mānini mamātra gauravam //
                <span class="ref">Ks_8.52</span></p>
            
            
            <p id="Ks_8.53">
               tām imāṃ timiravṛddhipīḍitāṃ śailarājatanaye 'dhunā sthitām <br />
               ekatas taṭatamālamālinīṃ paśya dhāturasanimnagām iva //
                <span class="ref">Ks_8.53</span></p>
            
            
            <p id="Ks_8.54">
               sāndhyam astamitaśeṣam ātapaṃ raktalekham aparā bibharti dik <br />
               sāṃparāyavasudhā saśoṇitaṃ maṇḍalāgram iva tiryagujjhitam //
                <span class="ref">Ks_8.54</span></p>
            
            
            <p id="Ks_8.55">
               yāminīdivasasandhisambhave tejasi vyavahite sumeruṇā <br />
               etad andhatamasaṃ niraṅkuśaṃ dikṣu dīrghanayane vijṛmbhate //
                <span class="ref">Ks_8.55</span></p>
            
            
            <p id="Ks_8.56">
               nordhvam īkṣaṇagatir na cāpy adho nābhito na purato na pṛṣṭhataḥ <br />
               loka eṣa timiraughaveṣṭito garbhavāsa iva vartate niśi //
                <span class="ref">Ks_8.56</span></p>
            
            
            <p id="Ks_8.57">
               śuddham āvilam avasthitaṃ calaṃ vakram ārjavaguṇānvitaṃ ca yat <br />
               sarvam eva tamasā samīkṛtaṃ dhiṅ mahattvam asatāṃ hṛtāntaram //
                <span class="ref">Ks_8.57</span></p>
            
            
            <p id="Ks_8.58">
               nūnam unnamati yajvanāṃ patiḥ śārvarasya tamaso niṣiddhaye <br />
               puṇḍarīkamukhi pūrvadiṅmukhaṃ kaitakair iva rajobhir āvṛtam //
                <span class="ref">Ks_8.58</span></p>
            
            
            <p id="Ks_8.59">
               mandarāntaritamūrtinā niśā lakṣyate śaśabhṛtā satārakā <br />
               tvaṃ mayā priyasakhīsamāgatā śroṣyateva vacanāni pṛṣṭhataḥ //
                <span class="ref">Ks_8.59</span></p>
            
            
            <p id="Ks_8.60">
               ruddhanirgamanam ā dinakṣayāt pūrvadṛṣṭatanucandrikāsmitam <br />
               etad udgirati candramaṇḍalaṃ digrahasyam iva rātricoditam //
                <span class="ref">Ks_8.60</span></p>
            
            
            <p id="Ks_8.61">
               paśya pakvaphalinīphalatviṣā bimbalāñchitaviyatsaro 'mbhasā <br />
               viprakṛṣṭavivaraṃ himāṃśunā cakravākamithunaṃ viḍambyate //
                <span class="ref">Ks_8.61</span></p>
            
            
            <p id="Ks_8.62">
               śakyam oṣadhipater navodayāḥ karṇapūraracanākṛte tava <br />
               apragalbhayavasūcikomalāś chettum agranakhasaṃpuṭaiḥ karāḥ //
                <span class="ref">Ks_8.62</span></p>
            
            
            <p id="Ks_8.63">
               aṅgulībhir iva keśasaṃcayaṃ sannigṛhya timiraṃ marīcibhiḥ <br />
               kuḍmalīkṛtasarojalocanaṃ cumbatīva rajanīmukhaṃ śaśī //
                <span class="ref">Ks_8.63</span></p>
            
            
            <p id="Ks_8.64">
               paśya pārvati navenduraśmibhiḥ sāmibhinnatimiraṃ nabhastalam <br />
               lakṣyate dviradabhogadūṣitaṃ saṃprasīdad iva mānasaṃ saraḥ //
                <span class="ref">Ks_8.64</span></p>
            
            
            <p id="Ks_8.65">
               raktabhāvam apahāya candramā jāta eṣa pariśuddhamaṇḍalaḥ <br />
               vikriyā na khalu kāladoṣajā nirmalaprakṛtiṣu sthirodayā //
                <span class="ref">Ks_8.65</span></p>
            
            
            <p id="Ks_8.66">
               unnateṣu śaśinaḥ prabhā sthitā nimnasaṃśrayaparaṃ niśātamaḥ <br />
               nūnam ātmasadṛśī prakalpitā vedhaseha guṇadoṣayor gatiḥ //
                <span class="ref">Ks_8.66</span></p>
            
            
            <p id="Ks_8.67">
               candrapādajanitapravṛttibhiś candrakāntajalabindubhir giriḥ <br />
               mekhalātaruṣu nidritān amūn bodhayaty asamaye śikhaṇḍinaḥ //
                <span class="ref">Ks_8.67</span></p>
            
            
            <p id="Ks_8.68">
               kalpavṛkṣaśikhareṣu saṃprati prasphuradbhir iva paśya sundari <br />
               hārayaṣṭigaṇanām ivāṃśubhiḥ kartum āgatakutūhalaḥ śaśī //
                <span class="ref">Ks_8.68</span></p>
            
            
            <p id="Ks_8.69">
               unnatāvanatabhāvavattayā candrikā satimirā girer iyam <br />
               bhaktibhir bahuvidhābhir arpitā bhāti bhūtir iva mattadantinaḥ //
                <span class="ref">Ks_8.69</span></p>
            
            
            <p id="Ks_8.70">
               etad ucchvasitapītam aindavaṃ voḍhum akṣamam iva prabhārasam <br />
               muktaṣaṭpadavirāvam añjasā bhidyate kumudam ā nibandhanāt //
                <span class="ref">Ks_8.70</span></p>
            
            
            <p id="Ks_8.71">
               paśya kalpatarulambi śuddhayā jyotsnayā janitarūpasaṃśayam <br />
               mārute calati caṇḍi kevalaṃ vyajyate viparivṛttam aṃśukam //
                <span class="ref">Ks_8.71</span></p>
            
            
            <p id="Ks_8.72">
               śakyam aṅgulibhir uddhṛtair adhaḥ śākhināṃ patitapuṣpapeśalaiḥ <br />
               patrajarjaraśaśiprabhālavair ebhir utkacayituṃ tavālakān //
                <span class="ref">Ks_8.72</span></p>
            
            
            <p id="Ks_8.73">
               eṣa cārumukhi yogatārayā yujyate taralabimbayā śaśī <br />
               sādhvasād upagataprakampayā kanyayeva navadīkṣayā varaḥ //
                <span class="ref">Ks_8.73</span></p>
            
            
            <p id="Ks_8.74">
               pākabhinnaśarakāṇḍagaurayor ullasatpratikṛtiprasannayoḥ <br />
               rohatīva tava gaṇḍalekhayoś candrabimbanihitākṣṇi candrikā //
                <span class="ref">Ks_8.74</span></p>
            
            
            <p id="Ks_8.75">
               lohitārkamaṇibhājanārpitaṃ kalpavṛkṣamadhu bibhratī svayam <br />
               tvām iyaṃ sthitimatīm upasthitā gandhamādanavanādhidevatā //
                <span class="ref">Ks_8.75</span></p>
            
            
            <p id="Ks_8.76">
               ārdrakesarasugandhi te mukhaṃ mattaraktanayanaṃ svabhāvataḥ <br />
               atra labdhavasatir guṇāntaraṃ kiṃ vilāsini madaḥ kariṣyati //
                <span class="ref">Ks_8.76</span></p>
            
            
            <p id="Ks_8.77">
               mānyabhaktir athavā sakhījanaḥ sevyatām idam anaṅgadīpanam <br />
               ity udāram abhidhāya śaṅkaras tām apāyayata pānam ambikām //
                <span class="ref">Ks_8.77</span></p>
            
            
            <p id="Ks_8.78">
               pārvatī tadupayogasambhavāṃ vikriyām api satāṃ manoharām <br />
               apratarkyavidhiyoganirmitām āmrateva sahakāratāṃ yayau //
                <span class="ref">Ks_8.78</span></p>
            
            
            <p id="Ks_8.79">
               tatkṣaṇaṃ viparivartitahriyor neṣyatoḥ śayanam iddharāgayoḥ <br />
               sā babhūva vaśavartinī dvayoḥ śūlinaḥ suvadanā madasya ca //
                <span class="ref">Ks_8.79</span></p>
            
            
            <p id="Ks_8.80">
               ghūrṇamānanayanaṃ skhalatkathaṃ svedibindumad akāraṇasmitam <br />
               ānanena na tu tāvad īśvaraś cakṣuṣā ciram umāmukhaṃ papau //
                <span class="ref">Ks_8.80</span></p>
            
            
            <p id="Ks_8.81">
               tāṃ vilambitapanīyamekhalām udvahañ jaghanabhāradurvahām <br />
               dhyānasaṃbhṛtavibhūtir īśvaraḥ prāviśan maṇiśilāgṛhaṃ rahaḥ //
                <span class="ref">Ks_8.81</span></p>
            
            
            <p id="Ks_8.82">
               tatra haṃsadhavalottaracchadaṃ jāhnavīpulinacārudarśanam <br />
               adhyaśeta śayanaṃ priyāsakhaḥ śāradābhram iva rohiṇīpatiḥ //
                <span class="ref">Ks_8.82</span></p>
            
            
            <p id="Ks_8.83">
               kliṣṭakeśam avaluptacandanaṃ vyatyayārpitanakhaṃ samatsaram <br />
               tasya tac chiduramekhalāguṇaṃ pārvatīratam abhūn na tṛptaye //
                <span class="ref">Ks_8.83</span></p>
            
            
            <p id="Ks_8.84">
               kevalaṃ priyatamādayālunā jyotiṣām avanatāsu paṅktiṣu <br />
               tena tatparigṛhītavakṣasā netramīlanakutūhalaṃ kṛtam //
                <span class="ref">Ks_8.84</span></p>
            
            
            <p id="Ks_8.85">
               sa vyabudhyata budhastavocitaḥ śatakumbhakamalākaraiḥ samam <br />
               mūrcchanāparigṛhītakaiśikaiḥ kinnarair uṣasi gītamaṅgalaḥ //
                <span class="ref">Ks_8.85</span></p>
            
            
            <p id="Ks_8.86">
               tau kṣaṇaṃ śithilitopagūhanau dampatī calitamānasor mayaḥ <br />
               padmabhedapiśunāḥ siṣevire gandhamādanavanāntamārutāḥ //
                <span class="ref">Ks_8.86</span></p>
            
            
            <p id="Ks_8.87">
               ūrumūlanakhamārgarājibhis tatkṣaṇaṃ hṛtavilocano haraḥ <br />
               vāsasaḥ praśithilasya saṃyamaṃ kurvatīṃ priyatamām avārayat //
                <span class="ref">Ks_8.87</span></p>
            
            
            <p id="Ks_8.88">
               sa prajāgarakaṣāyalocanaṃ gāḍhadantapadatāḍitādharam <br />
               ākulālakam araṃsta rāgavān prekṣya bhinnatilakaṃ priyāmukham //
                <span class="ref">Ks_8.88</span></p>
            
            
            <p id="Ks_8.89">
               tena bhaṅgiviṣamottaracchadaṃ madhyapiṇḍitavisūtramekhalam <br />
               nirmale 'pi śayanaṃ niśātyaye nojjhitaṃ caraṇarāgalāñchitam //
                <span class="ref">Ks_8.89</span></p>
            
            
            <p id="Ks_8.90">
               sa priyāmukharasaṃ divāniśaṃ harṣavṛddhijananaṃ siṣeviṣuḥ <br />
               darśanapraṇayinām adṛśyatām ājagāma vijayānivedanāt //
                <span class="ref">Ks_8.90</span></p>
            
            
            <p id="Ks_8.91">
               samadivasaniśīthaṃ saṅginas tatra śambhoḥ śatam agamad ṛtūnāṃ sāgram ekā niśeva <br />
               na tu suratasukheṣu chinnatṛṣṇo babhūva jvalana iva samudrāntargatas tajjaleṣu //
                <span class="ref">Ks_8.91</span></p>
            </div>
         
         </div>
   </body>
</html>